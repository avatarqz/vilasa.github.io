---
{"dg-home":false,"dg-publish":true,"alias":"三摩呬多","permalink":"/deepin-md/ebooks//1828-004/","dgPassFrontmatter":true}
---


fen:: 第四之上瑜伽论记卷第四〔之上〕〔论本第十一至第十二卷〕
other:: 
author:: 释遁伦集撰
论本第十一
## 6三摩呬多地(四上-五上)

# 1总列五门
## 1_1释来意

九地明境分之为三：初、二地是境体，一切皆以识为性故；
次、三地是境相，粗细异故；后之四地是境界位，定俱不俱心故。
体二易知、难知为前后，相三粗细成三三品为前后。
位四中定散有无，初二胜劣为前后，后二显隐为先后。
此下四地明位故文来也。
{ #377c26}


## 1_2解地名

于中，初地名三摩呬多，此云等引，旧云三摩提，讹略也。
{ #378a2}


基师解云：此有七名：
一云，三摩呬多，释论解云：谓胜定地离沉掉等，
平等能引，或引平等，或是平等所引发，故名等引地。
{ #378a4}


此卷下云：非于欲界心一境性，由此定等，
无悔、欢喜、安乐所引故，即以三义解等引：
一、等能引；二、引平等；三、平等方便所引发故，能引所引俱平等也。
{ #378a6}


二云，三摩地，此云等持，旧云三昧，讹也。
三云，三摩鉢底，此云等至，旧云三摩跋提，讹也。
{ #378a10}


四云，驮衍那，此云静虑，旧云禅义不正也，
或云持阿那，讹也。
{ #378a12}


五云，质多翳迦罗多，此云心一境性，质多名心，
翳迦云一，阿羯罗云境，多云性，旧云一心，略也。
{ #378a13}


六云，奢摩他，此云止也。
{ #378a15}


七云、现法乐住。
六十三中，解等持、心一境性、奢摩他及住义。
此诸名中，其等引地释有三解：如实义者，
通有心、无心，唯在定位一切功德；等引三义其理通故，
一切散位皆非此地；三摩地名目别境数，
通摄一切有心位中故；心一境性通定散位，如释论中四句分别。
{ #378a16}


然诸经论就胜，但说空、无愿等名三摩地，
三摩鉢底，通目一切有心、无心诸定位中所有定体。
{ #378a22}


诸经论中就，唯说五现见等相应诸定名为等至，
静虑通有心、无心有漏无漏染与不染，依色四地非余地处。
{ #378a24}


然诸经论就胜，多说色地有心清净功德名为静虑，
心一境性体即等持，通染净故，以心一境性释等持故，
奢摩他唯有心位非无心，唯净位非不净，
唯定位非散心，现法乐住唯四静虑根本非近分，净无漏心非散及无色。
由此等引通摄一切有心无心定位功德，总宽通故偏立地名也。
景法师云：三摩呬多，又旧名三昧者，语讹。
泰云：三摩地，又旧名三摩跋提者，语讹。
是二师言有相违也。
今谓三昧即三摩地，当如基师之所说：
所以知者，以成实论云：五圣智三昧。
此论十二云：五圣智，三摩地故也。
新罗元晓师云：三摩地之与三昧名义各异，
所以知者，如金光明经第三卷中明十地定，
初三地定名三摩提，后七地定名三昧。
其若一名而译有讹正者，何故一师译经之中或名三昧或名三摩提，
故知异也。
{ #378a26}


今谓之不然。彼经云三摩提者，即今所言三摩呬多，
此云等引，彼云三昧者，旧翻名正受，即今云三摩地，
翻名等持，二义别故，上上各名影略互显也。
但恐晓公不别地提二字，滥作斯难。
然复勘新翻十卷金光明经，十地定皆名三摩地，此即译人解音不同也。
{ #378b13}


## 1_3出体性

就此地中，先结前生后，后开解释。
{ #378b19}


于中，初开列五门；二、依门释。
前中复二：初颂列五门；次长行属当颂文；最后众杂义即入。
{ #378b20}


第五、诸经宗要，其宗要中，释下所列八解脱等诸法相经，其众杂义亦解诸经散杂众义。
俱释经故，故成一门。
{ #378b22}


于安立门，唯解静，不解解脱等持等至。
下宗要中，方释三故。
{ #378b24}


依门释中有四：一、总标；二、安立；三、作意及所缘；
四、释经三、四，合明故为四。
{ #378b26}


# 2别释五门

## 2_1释总标门

总标中有二：初标四门，后随别释。
四静虑名，如前第五卷记释，废立增减如六十三，
等持中有十一门，不释第十一，易故。
{ #378b28}


又声闻地方释，四修定者：一、为得现法乐住；
二、为得智见；三、为得分别慧；四、为得漏尽。
{ #378c1}


五圣智者，谓自体智，补持伽罗智，清净智，
果智，入出定相智。
{ #378c3}


圣五支者，现法乐住为四，审观缘起法及为断除余法结缚为第五。
{ #378c5}


有因有具圣正者，正见、正思惟、语、业、命，
五名有因，正见、正精进、正念，三名有具，此七支与圣正三摩地为因故。
{ #378c6}


等至中有六门，八胜处十因解，解脱已略解讫，更不释之。
决择等中，释四无色不异解脱，故亦不解。
{ #378c9}


## 2_2释安立门
### 2_2_1总标

安立中，初总、后别。
由此定等，无悔欢喜安乐所引者，谓由持戒心便无悔，
无悔故欢喜，欢喜故安乐，安乐故得定，
故此等引非于欲界，亦非欲界中于法全无审正观察。
{ #378c11}


### 2_2_2别释

别中有四：一、安立离生喜乐；二、安立盖障；
三、安立支分；四、安立定名。
{ #378c15}


#### 2_2_2_1安立离生喜乐
初中有三：初引经标，次随别释，后世尊于无漏方便下，
释三摩地与解脱前后妨难，欲所引喜等显示所离，所证转依无为名离故。
{ #378c16}


又五法修习圆满者，显由转依所生之法，
欢喜俱以喜受为性，无悔所引正深庆悦立二差别，
安乐俱以乐受为性，离诸粗重所引调畅畅调所引二种乐果立二差别。
前第五卷云：离生喜乐，然此二受俱是适悦，皆由意生总名为喜故。
此但言说离生喜，不尔诸文，使为乖角。
{ #378c19}


欲所引中，不说舍者，欲所引舍而非忻乐厌恶欲故而非所断，
不善引舍不善性故正是所断，故说不同。
{ #378c25}


问曰：杀生要须瞋恚业道究竟与瞋恚俱，
瞋是戚性，云何得与喜俱？
{ #378c28}


解云：下决择云瞋与喜俱，故无妨也。
{ #378c29}


欢者：谓从本来清净行者观资粮地所修净行等者，
此中意说，加行道位方修等引故，住资粮方修净行持戒清净生无悔等，
于修定时前远方便要先戒净名资粮地，非要入位方修等引。
{ #379a1}


释前后妨难中，有三经不同：一、先说三摩地，
后说解脱；二、前说解脱，后三摩地；三、说二俱时。
上来所引离五恶法，先说解脱修习五法，
后说三摩地，当第二经，既此相违，故今解释。
{ #379a5}


此中根本定名三摩地，断伏烦恼名为解脱。
由无漏中，多依根本地断诸烦恼故，先说三摩地。
后说解脱，非不依近分，先断烦恼后得根本，
于有漏中多依近分以六作意先伏烦恼，
以第七加行究竟果作意入根本地故，
亦有第七作意，在近分地为解脱道，后方得根本故。
此中言由证加行究竟作意果烦恼断已，
方得根本三摩地故，不尔便违对法等说，
第七作意在根本地，俱句之中作意及定俱是无漏，
解脱俱者断烦恼种，谓加行究竟作意在未至定所引果作意入根本定名三摩地中，
此定俱时是解脱道证无为解脱，故说三摩地与解脱俱，
非加行究竟作意俱时之定，名三摩地。
及余无间道三摩地中等者，此说前方便在未至地依根本地起无漏无间道。
此二所引解脱道俱三摩地中，此能断惑名解脱俱，非谓前二有漏作意能伏惑者名余无间道。
此不与三摩地俱，所引解脱道亦不入根本故。
有漏无漏皆言方便者，未得无学果满名为方便，
以说断惑为解脱故说初离生喜，余定生等则可知矣，
或此俱句即未至地无间道名三摩地，
此能解脱障故名为解脱，与前三摩地及解脱体不同以为俱句，
所望别故。
{ #379a9}


#### 2_2_2_2安立盖障

第二安立盖障中有二：初、明盖相；后、明食非食。
{ #379b3}


##### 2_2_2_2_1明五盖相

盖相有二，初标列，后别释。
惛沉睡眠盖中，初别释相，后合立为盖所由，
不守根门等，如声闻地说：心极昧略，如唯识论说：
解合立盖中，以二复次释之。
{ #379b5}


掉举恶作盖中，初列释二相，后解合立盖所由，所由中有二复次。
初解俱缘亲属等处所同故合立一盖，后解行相相似故合立一盖。
{ #379b8}


前别解恶作相中有三时：初谓在俗时；
次我本何缘少小出家等者，初出家时；
后或因追念昔所曾经等者，出家后时。
{ #379b11}


解行似文亦有三：初、又于应作不应作事乃至非作反作，
释初二时悔，应作不作非作反作，皆通在俗初出家故；
次除先追悔所生恶作，后生恶作差别。
{ #379b14}


第二、释前出家后时所起恶作，除先追悔所生恶作等者，
除则在俗时所起恶作，此恶作缠犹未能舍者，
初出家时所起恶作犹未能舍，次后复生忧恋恶作者，
念昔曾经戏笑等事所生起故，此又出家已后一种恶作差别。
{ #379b17}


上来二种摄前三时所有恶作，在俗恶作其处可起，
与掉举境界可同，出家初起恶作行相不应起处名非处恶作，
故论第三总结文云：次前所生非处恶作，
及出家后时所起恶作，虽与掉举处所不等，
然相相似，非但同境，恶作忧恋与掉举合立。
其出家后二境不同，悔亦忧恋故合立盖，
非掉举体不遍染心，然行相增，此时非有，
说处不等故，与唯识理不相违。
{ #379b22}


疑中，于师者佛僧二宝；于法者理；学者行；
诲者教；证者果，即教理行果四法宝也。
{ #379c1}


由于三宝怀疑惑故，不能趣入勇猛方便道正断寂静灭谛，
或方便者加行道，正断者道谛，静者灭谛也。
{ #379c3}


##### 2_2_2_2_2明食非食

下明食非食，食者资长义增生盖缘，非食者断灭盖法。
若能于此远离染心等者，唯举净妙相之所以也。
{ #379c5}


九恼事者，如五十五说：法光明者，谓如有一随其所受所思所触者，
闻思修慧如次配之，观察诸法通上三慧也。
又证观察，能治惛沉睡眠黑闇者，证谓修法慧，
谓于定中触慧会名证，由法光明闻思等慧除痴及疑，在修慧位能除惛睡。
以能显了诸法性故名法光明，以为非食。
{ #379c8}


笑者：谓如有一，或因开论，或因合论等者，
显说话名开论，隐密约喻说话合之令解名合论，
开口而笑名现齿，喉中出声名哑哑。
{ #379c14}


九种住心者，如第三十卷声闻地、对法第十等释，
有缘缘起者，有缘谓果法，缘起谓因法。
{ #379c17}


#### 2_2_2_3安立支分

第三安立支分中有二，初依地立数，后明废立。
{ #379c19}


初中释名，支谓支分，如觉道支，萨婆多说：
定是静虑亦静虑支，余是静虑支非静虑。
如实义者，如四支军，各对治故，舍念知三，
依于定位同能除障名内等净，净诸障故，余名可解。
辨体七，初二定乐受故，内等净体非信故，
三藏云：除定余二定中，皆立有支；若有漏净定中，
寻伺二种与修慧俱，随修何功德时于前方便得有寻伺；
若至根本即无寻伺；若在有漏八正道中，即立寻体为正思惟。
就无漏八正支中，若后智俱，即于寻伺数立正思惟起言说故，
无分别智同时八正就一慧体义说为二，
离邪见故名正见，离邪思惟故名正思惟，
以证智非言说因故，不就彼寻体立正思惟，
以十地经云：何故净觉人等，故知后得智起说与寻相应，
欣乐二种一体义说；若令意识心悦适边名喜。
若令赖耶及色身适悦边名乐，此依对法文，
若依瑜伽置言：令所依赖耶悦适名乐，
赖耶虽知恒是舍受，然在地狱等苦处，
亦令所依赖耶不多安适；若在人天乐处，即令赖耶悦适安稳。
初二定中，虽喜乐俱喜受性，以明功德及烦恼与受相应门，
但言初二定与喜根相应不言与乐俱。
{ #379c20}


次废立中，初定寻伺，为取所缘等者，对法明三：
谓寻伺为对治，喜乐为利益，定为所依。
此中说四，泰云：总以三义释静虑支，将对法三摄此四故。
此中说支略有二者，恩重加喜乐等利行者故，
若法有此二义立定支，余慧思等无此二义，故略不说。
基云：此中说寻伺，为取所所缘者，观随应境为能对治，
定为所依，喜领所得，乐除粗重，适悦心受名喜，
能怡悦身即名为乐，粗重在身乐生彼灭名之为除，非除下惑。
除下惑者，唯寻伺故，即显诸处说利益支有二义：
一、领所得境；二、除粗重障。
{ #380a13}


第三四定以领所得即除粗重，更无别体，
具二能故，适悦诸根舍粗重故。
诸静虑中，虽有余法；然此胜故，于修定者为恩重故，偏立为支。
然此禅支义广分别者，至六十三更当释之。
{ #380a24}


#### 2_2_2_4安立定名
##### 2_2_2_4_1总列异名

第四安立定名中，先释别名，后释通名。
{ #380a28}


初中，乃至第四定，云舍念清净差别应知者，
解差别有二：通明四静虑差别，如有寻有伺寻伺寂静，
喜寂静，乐寂静，舍念清净等；二、解但对三禅以明差别，
三禅亦有舍念不名净，未离以上烦恼等故，
第四静虑由离障尽故，舍念得清净名故，故云差别应知。
{ #380a29}


下释通名有五：一、增上心；二、现法乐住；
三、彼分涅盘；四、差别涅盘；五、出诸受事，
文分为四，第三第四合分别故。
{ #380b6}


##### 2_2_2_4_2别释五名
###### 2_2_2_4_2_1增上心

增上心者，定体名心，即由定体清净故能虑，
亦可由同时心王有清净，令彼定数正审思虑。
{ #380b8}


###### 2_2_2_4_2_2现法乐住

现法乐住中，初解乐，次解现法住，后解无色不名所由。
{ #380b10}


领受喜乐者，谓喜受乐受；安乐者轻安乐；
舍乐者舍受乐；身心乐者所怡悦乐。
{ #380b11}


乐住者六十三说：系心于内不流散故，住能引乐名为乐住。
由此菩萨地言：有漏乐者三界所系，无漏乐者是不系摄。
今依身心俱有四乐，喜乐乐乐安乐舍乐，故四静虑得乐住名。
欲界无后二，无色无初二，故虽乐现前不名为乐住。
又喜乐初二禅乐，安乐是第三禅乐，舍乐是第四禅乐。
身心乐者简无色界非乐住所以。
{ #380b13}


难云：第四有舍受，舍受名舍乐，四空有舍受，应亦名舍乐。
故今解云：彼唯有心乐，此有身心乐，故但此名乐住，非四空。
{ #380b21}


阿练若苾刍便生讥论，言我今问彼超色无色寂静解脱，
而不能记等者，此意说言：无色定名超色，
无漏定名超无色，此二名为寂静解脱故。
今为说无色界定非为乐住，色四静虑名寂静解脱，是现法乐住。
{ #380b23}


有释：超色无色者，非过外故。
云超，以至极处故云超也，如喜为二禅极等。
{ #380b28}


###### 2_2_2_4_2_3彼分涅槃及差别涅槃

由诸烦恼一分断故，非决定故，名彼分涅盘者，
净定无漏定味定名为一分，断彼味定名诸烦恼一分断故，
有寂静义名为涅盘，以是有为速动非是无为决定寂名彼分涅盘，
净及无漏体是有为实非涅盘，但据无惑与彼涅盘少分相似，
非决定故，名彼分涅盘；或净四静虑现行烦恼一分断故，
种子未断后，还退生非决定故，名彼分涅盘。
{ #380b29}


言非究竟故，名差别涅盘者，由离烦恼随分寂静假说涅盘，
非是究竟寂静，故言差别涅盘。
{ #380c8}


###### 2_2_2_4_2_4出诸受事

第五名出诸受事中有四：初、标四出引经证成；
二、与五顺出离界展转相摄；三、因释六出离界经；
四、释离诸过失名出离依。
初中有三：初、标四出离：次解出离经；后问答辨。
{ #380c10}


出离有三义：一、不行义；二灭粗重义；三、离染义。
{ #380c14}


初定离忧，具此三义；二定离苦，唯有灭粗重义，染初已舍后犹行故。
后之三离具粗重灭及离染义，无相离舍要无学位，余位分离不得离名。
{ #380c15}


解出离经中有二：初、解离忧经；后例离余经，
如是于余随应当知文，是也。
{ #380c18}


知序者，序谓根由，能发相者，谓根境等。
{ #380c20}


无知种子者，以无知人多起忧故，此皆名序，设非染忧亦说由痴起。
又烦恼种皆能起忧，无知为本但说彼种由此不善忧根之性，
由痴被损离欲须舍，余亦随无无知灭故，
设有分别而非俱生，离欲亦舍，俱生忧根伴类舍故。
{ #380c21}


问答中有三，初诸根相，次明苦根，后释无相。
{ #380c26}


初静虑中，苦根粗重犹未断者，由诸忧根无知等引，
彼离染时一切不行粗重亦舍，设于无上法悕慕愁戚亦无知引，
故离欲舍。由诸苦根有不由痴引离欲犹行，故彼粗重无堪任性二定方灭。
{ #380c27}


问：苦根离欲起粗重二禅灭，喜乐离下舍，粗重上地除？
{ #381a2}


答：苦根所依及寻伺初定有故二禅灭，
喜乐所依无别引，离染之时粗重亡。
若初静虑已断苦根，是则行者入初静虑，
及第二时，受所作住，差别应无等者，此意说言：
初定灭忧二定灭苦，由此虽有现法乐住遂成差别；
若初定中已灭苦者，二定无别现法乐住应无差别。
经说：静虑受差别住成差别故。
又此断受有差别故，初定寻伺不寂静粗重不断灭，
二定寂静粗重方断灭，若初定中，苦根已断此别应无。
{ #381a3}


又无相者等，景云：无学人无漏定心缘真如境名无相，
以烦恼相应舍根为烦恼杂；或为烦恼缘缚竝是舍根体上粗重。
今说能缚舍根惑种名为随眠，于无相定中灭其惑种名灭随眠，
非灭现受名灭舍根，以无相定中必有受故，
以受非烦恼性，诸受种子不名随眠，故云：
非彼诸受得有随眠，而缘舍受烦恼断故说舍受断，
彼烦恼品粗重，说名随眠。
{ #381a13}


泰云：无学之人，空观之时，取相舍根，种子永灭，
随眠刚，名为粗重，粗重无余断故名灭现行，何者？
住无相定必有缘相舍故，今舍现起缠种名随眠者，
名说故，非彼喜乐诸受得有粗重随眠，
断杂彼烦恼故名断，彼烦恼品诸受种子名为随眠。
{ #381a21}


基云：有漏舍种子为烦恼缚假为粗重，
入此定中说之为断，现行无漏舍假名现缠在定犹起，
非彼诸受为烦恼染，得有随眠，即此随眠说名粗重，非无漏受而无种子。
{ #381a26}


有释：非灭现缠者，非灭相应缘缚，烦恼所缚，舍根之体也。
谓此举能相应烦恼等，而取所缚舍根，
名现缠，非灭此现缠也。
又此舍根实通九地，今约唯舍之地故说五地。
{ #381b1}


第二与顺五出离界展转相摄文有三：
初牒释出离言；次释妨难；三、杂释经。
{ #381b5}


由欲恚害出离，即说乃至乐根出离者，
初欲出离即不净观；次恚出离即是慈观；后害出离即是悲观。
此三出离即是忧苦喜乐四根出离，以慈悲通在四静虑得。
第四静虑中慈悲即是四受出离，由色出离即是说第四静虑舍根出离者，
此得空处定，离色欲故，即四定舍根出离。
{ #381b6}


由萨迦耶灭者，即无定离三界染最后尽时说无色界舍根出离，
此后二种合名出离舍根，顺出离言有何等义。
{ #381b13}


由住此者能出离故名顺出离者，住此观者是无学人随顺此观名顺出离。
不说由此出离于彼者，不说凡夫学人，由此五观出离于彼贪恚害等。
言为离欲者，说此界者，为已离三界欲人，说此五种顺出离界。
{ #381b15}


释难中，彼诸出离，虽复同时等者，欲恚害三虽同时断，然约方便别修三种对治别立三也。
{ #381b20}


下约三人别修三观立三出离，随彼三人烦恼偏增各作一观或慈或悲者，
能出离欲恚害等。
此上唯有一类对治故，后出离无有差别者，
第四色出离别依空处皆色观空一类对治，
第五于四蕴身别修无漏空观一类对治，
前后治别，不同前三同时出离差别分多，故云无有差别。
{ #381b22}


云何猛利见者等下释经中有二十八句，
初十三句离欲方便道，后与此相违下十五句正离欲道，
此经意显由前加行后离欲道，阿罗汉身染受不行众惑不起，
如红莲华水滴不着，故作五观名顺出离。
初十三句中，初一句是总标其人谓猛利见者；次十二句别释其观。
初中谓由观察作意者，于七作意中是观察作意此言是总。
{ #381b29}


于胜事作意者释等随念欲。
猛利功用作意者，释猛利见者。
云何于诸欲下别释十二句中，初八句不着欲观，后四句厌于欲观。
{ #381c7}


问：何故文但言观察作意而不说了相作意等耶？
{ #381c10}


基云：今说阿罗汉究竟离三界欲，作五种观故，
谓离无色染加行究竟作意，前加行道是观察作意故，
准此后文正断道中，释其心善逝。
{ #381c11}


云何谓住加行究竟作意故也，后十五句中，
作意趣入等四一一翻前，文相可解。
{ #381c14}


谓住加行究竟作意者，是离无色究竟作意，
此时正断诸惑，当得究竟心妙往道，名为善逝。
谓善修习余作意故者，谓善修前观察作意等，景师通取前五作意名余。
此说断位及断方便道位者，谓总结显加行究竟作意无间道断位，
及观察作意等断方便道位也。
解者即解脱粗重缚。
脱者，即脱相缚，竝是现行。
离系者，谓离前二缚种子系。
从诸欲缘所生诸漏：除欲贪者，前方便中已厌故所以除之。
{ #381c16}


损匮者，恶趣名损，乏善果名匮。
于彼解脱超出离系者：谓如前次第，解脱诸缠所缘随眠故者，
基云：谓解脱缠名超，解脱所缘名出，解脱随眠名离系。
{ #381c25}


今解，于彼者，指上所说漏匮烧恼等是；
解脱超出离系者：谓如前次第，解脱诸缠，
名解脱，脱所缘相名超出，解脱随眠名离系也。
谓依将得正得随念诸欲境等者，即未来现在过去，
如其次第，诸欲境界也。
{ #381c29}


第三因释六出离界经文有其四：初、引证经释；
次、明别治行相；三、释妨难；四、释五六界差别。
{ #382a4}


是故慈等，于恚害等非正对治者，显初修行犹起我慢疑惑未除，
为令折伏舍诸邪执建立此界。
{ #382a6}


别治行相中有二：初、约三类则治；后、约六行别治。
{ #382a8}


观察究竟正道理故，建立第六者，但有因果谛实所执我空名正道理，
观察此故，慢、疑便灭；一、恚；二、害；三、嫉；四、
痴贪恚，菩萨地说：如次是慈悲喜舍四种对治。
今言喜治不乐即是嫉也，舍治贪恚。
不说痴者，以爱憎境非平等故，俱于此中而起舍行。
但说治二中，境顺舍略而不说，实亦除痴。
若离我慢，于解脱等者，不执我慢，离慢执缚，
名为解脱，于所证谛实等中，便无疑惑。
{ #382a10}


释妨难，云此诸出离定能出离一切恚等者，
谓有难言：修慈等六定离恚等六种所治，
何故前说是，故慈等于恚害等非正对治。
今释之云：此诸出离修习满位定能出一切恚等，
前方便时不善修故，恚等过失容可现行，由此前言非正对治。
{ #382a18}


初之四种，天住所摄等者，景师释：此中判前门不净观慈悲胜色相为天住者，
从所依静虑说为天住，以不纯是四无量故不名梵住，
今六门中说四无量为梵住者，据能感梵福说为梵住，纯以具说四无量故。
基云：慈悲二种通依禅修名为天住，别依无量修名为梵住。
{ #382a23}


第四释离诸过失名出离依中有三：初、
标出离依有四种；二、随别释行相所由；
三、结四种四时得失。
第二文有二：初、标因四人有别建立四种；后广释行相。
{ #382a29}


因其谄诈，说法是依，非数取趣等者，有谄诈者计师为胜，
覩相威仪遂便依学，今令依法不依于人，要与彼论分别决择自方证知非近于人而即证知。
{ #382b4}


即于此中复有差别者，重释前依，佛顺世俗有二种言辞：
一、人；二、法。今令依法不依于人，不可闻佛随人之言便亦依人，
佛顺世俗言辞不应执故。
{ #382b7}


法又二种下，释第二依，因顺世间说于文字以诠义理，
不应但闻顺世文字即为究竟，故令依义。
佛所说经或有了义等者，释第三依，虽令依义不得随自见取之为胜，
故依了义经，了义四重相如余处。
世尊或时宣说依趣等者，释第四依。
人天因说识，涅盘因说智，了义经中，为初修说识，
为久修说智，有闻初修便执为极，今为遮此故说依智，取究竟故。
{ #382b11}


第三结中，略依四时失不失故等者，得法时，
于依法智生，不依于人；任持时，义可文持，
非文义持陀罗尼故；观察义时，依了义非不了义疑智生故。
法随行时者，法谓灭谛，随法谓道谛，修出离道时依智非识。
此上四依从初行至后行，从粗修习至细修习究竟成满如是次第。
{ #382b19}


## 2_3释作意差别门

复次已说安立。当知于此等者，前颂五门云：
总标与安立作意相差别，摄诸经宗要最后众杂义，已解总标安立。
自下第三段文合释作意及相二门。
{ #382b25}


此中所缘，即是相故。
文合为三：初、标起；次、别释；后、通辨。
{ #382b28}


作意差别者下别释，中初释作意，后释所缘。
{ #382b29}


初中有三：初、标列七作意四十作意名；
次、别释四十作意行相；后、以七作意与四十作意相摄。
{ #382c1}


作意体者，即遍行数，修定慧时作意用增故，
对法说：作意增长利益者，谓善顺奢摩他、毗鉢奢那故。
然明七作意但约定地，四十作意宽通定散地，
虽复通定散，而多分依彼位修，故于等引地明之。
{ #382c4}


七作意相，如下十三卷三复次广释其相，
并与四对治相摄，对法第九亦尔，二十八、
二十九说：七作意与四作意三种瑜伽等相摄，皆广如彼。
{ #382c8}


今略辨七门：一、三慧门，景师解云：了相通三慧，后六唯修慧。
基师云：了相一种通闻修慧，余六唯修，或七皆修慧。
{ #382c11}


二、名义缘，了相通缘名义，余六唯缘于义。
{ #382c14}


三、漏无漏，第八十说：皆通有漏。
四、三学门，了相、加行究竟果作意通于三学，余五有学及以俱非不通无学。
如下相摄中。
{ #382c15}


五、四道门，基师解云：了相、胜解、观察作意通于方便胜进二道；
远离作意唯无间道；摄乐作意通四道；
加行究竟作意通无间胜进道；第七作意唯解脱道。
此依二乘修习四道，后品所有加行无间等皆前品胜进道故。
菩萨不然，刹那刹那容具四故，义准应知。
今依离诸地，了相、胜解故通胜进引生无间，
观察作意亦通加行，后品无间是前品胜进，
故说第六亦通胜进，通依九地七门作意实义如是。
{ #382c17}


六十二说：了相、胜解、加行道摄远离及加行究竟作意无间道，
摄摄乐作意四种道摄，观察作意胜进道摄者，
此依初离欲染别离上染加行道说，依容预胜进，
不说后品无间是前胜进道故，加行究竟作意唯无间，
观察作意依断中品进修道说唯胜进道，
不说已后为加行道，亦不相违，第七作意为解脱道义准可知，
故论不说。
{ #382c26}


六、以三瑜伽师相摄，基云：一者、初习业有二种：
一、于作意初习业者，安住一缘勤修作意，
乃至未得所修作意未能触证心一境性；
二、净烦恼初习业者，谓已证得所修作意，于诸烦恼欲净其心正勤修习了相作意。
二者、已习行瑜伽师者，谓中五作意已善修习。
三者、度作意瑜伽师者，谓住第七作意超过加行方便所修住修果故，
准此三瑜伽师。
{ #383a5}


二十八又说：顺解脱分名初习业，顺决择分名已习行，
谛现观后名度作意，即显了相在顺解脱，
次五作意在顺决择，第七作意在谛现观后。
若作此说，便与四十作意中有学等三相摄文违，
七种作意皆通有学，初及第七亦通无学，
由此故知三瑜伽师别依位配与七作意相摄义殊，
两门自别，不可以三瑜伽师与七相摄，
便显七作意三位亦然，不可于此浪生分别。
然三瑜伽师二十八中总配七作意，不依三位配七作意，
如在非学非无学具七作意，在有学位资粮道有具七作意，
先依世间道进离染故，亦有资粮道不修七作意不修定故，
加行道中方具七作意进离欲界九品染故，得现观后亦起七作意进离上地染故。
{ #383a13}


七、缘假实门，了相、胜解、加行究竟果三通缘假实，
下明此三通摄胜解作意及真实作意故，
观察作意唯摄胜解作意，即唯缘假，余三作意一向缘实，
以无间道唯缘如故，此就前门，余门随应，如下当辨。
{ #383a27}


四十作意为十一类：一、初二教义；二、四念住；
三、二假实；四、凡圣三类；五、断初中后三类；
六、四类所缘；七、六类修证离染；八、四道；
九、四位修；十、四类慧定离障而得自在；
十一、四类三乘因果所有作意。
初四类为一通因，后七类唯在有学无学为因。
{ #383b2}


就别释四十中，缘法谓闻慧缘义，思修者依多胜非境唯尔，
闻等缘义修亦缘教故。
{ #383b8}


胜解作意者，对法第十一云：一向世间作意。
{ #383b10}


真实作意者，对法云：一向出世间及此后所得作意，即本智后智。
此中所言以自相共相思惟诸法者，即后得智，缘真如理是根本智。
{ #383b11}


有学作意有二：一、自性者性是无漏；二、
在相续者约身分别，在学身中所有善作意若漏无漏皆名学作意。
{ #383b14}


遍知作意等者，景云：或有加行后得心外缘如名遍知，
不正证故不能断惑，或有遍知苦不观真如不能断惑。
{ #383b16}


正断作意，俱作二事者，遍知真如复能断惑，
基云：遍知作意远加行道，正断作意近加行道及无间道。
{ #383b19}


已断作意，谓余二道。
有分别、无分别影像作意者，分别体境即三界心心所，
以分别名摄三界法，五法之中相名分别之分别也。
此二作意境体是一，观止别故分为二种也。
对法第十一说：有分别影者，谓胜解作意定慧所缘境。
无分别影像所缘者，谓真实作意定慧所缘境，
彼依有漏作意止观名有分别影像，体是虚妄分别故；
无漏止观名无分别影像，体非虚妄故。
此中依所缘境名分别体，能缘止观分成二种，故不相违。
{ #383b21}


事边际所作成辨者，景师云：依下文判，
前二位在地前，此后二在见修无学，无分别智缘彼真如，即是身受心法通体遍满一切名事边际。
{ #383c2}


所作成辨所缘作意中，先就因辨，以其因中亦有随分所作成辨道理故。
谓我思惟如此如此者，谓缘因中自断苦集非一重言如此。
若我思惟如是如是者，反缘因中修证灭道，灭道非一重言如是。
当有如此如此者，复令众生当有如此断除苦集，
苦集非一重言如此，如是修证灭道，灭道非一重言如是，次缘于果故言及缘清净所缘作意。
下相摄中指缘彼因中，先所作事通七作意以为初门，
指缘佛果以为后门，唯摄加行究竟果作意，
于其修位更无别境，远缘向前三种境界。
所作成辨所缘作意者谓我思惟如此等者，
依下文判唯在无学佛果，今此文中先因中自利利他辨作意，
后就果辨。言谓我思惟如此如此者，无相见道止观因缘理故总名事边际境，
于修位中更无别境，远缘前三境。
又前三境若在佛地总名所作成辨所缘作意。
{ #383c5}


基法师释事边际所成辨与对法论及下二十六相违，至彼当释。
{ #383c22}


言事边际所作成辨所缘作意者，此有两释。
一释同对法，谓初是尽所有，尽所有性谓蕴界处诸法体事唯尔所故，
如所有性谓四圣谛十六行真如一切行无常一切行苦一切法无我涅盘寂静空无愿无相，
此唯谛理，或以谛门或以行门或以诸法嗢拕喃门或以解脱门，
于前蕴处界处以义差别了知道理名如所有性，
所作成就体即转依，即显初体，尽所有性唯后得智，
如所有性通本后智，所作成辨即菩提涅盘二种转依，
此中事边际所缘身受心法即尽所有及如所有，
所作成辨即二转依，谓我思惟如此如此是后得智缘法自性，
若我思惟如是如是者是后得智缘法差别，
当有如此如此是根本智证自性，当辨如是如是者是无分别智证差别，
虽真如性非法差别，由加行作差别行，
正智随印证之，亦说为二，或我思惟如此如此谓后得智因，
若我思惟如是如是是本智因，当有如此如此是后智果，
当辨如如是如是本智果，此上总显菩提转依，
清净所缘是涅盘转依，此解虽顺对法，不顺下与七种相摄。
第二解云：此与对法所不同。
事边际者缘现在身受心法事理边际，所作成辨者。
谓现所作当辨事理。
{ #383c23}


此有三释：
{ #384a17}


一云，我思惟如此如此者是散心所缘，
若我思惟如是如是者是定心所缘，由作此散心思故，
究竟当有如此如此决断果遂，作是定心思故，究竟当辨决断果遂。
{ #384a18}


二云，思惟如此如此者是缘本质相，由此思故当有如此如此决断果遂，
若我思惟如是如是者是缘影像相，由此思故当辨如是如是决断果遂。
{ #384a21}


三云，谓我思惟如此如此者是缘法自性，
由此思故当有如此如此决断果遂，若我思惟如是如是者是缘法差别义，
由此思故当辨如是如是决断果遂。
{ #384a24}


此上总显有为成辨。
虽违对法而与下七相摄文相顺。
{ #384a28}


及缘清净所缘作意者，此有二释：
{ #384a29}


一云，缘真如作意；二云，缘此无漏作意，以为所缘故云缘清净所缘作意也。
{ #384b1}


胜思择作意谓最初思择诸法者，此是思慧，
奢摩他而为上首者，依等引位胜解思择。
{ #384b3}


寂静作意谓最初安心于内者，此思慧位等持安心，
毗鉢奢那而为上首者，谓修慧位所修等引，
由胜解思择作意故净修智见者，慧为方便满成慧故，
由寂静作意故生长轻安者，定为方便定成满故。
{ #384b5}


一分、具分修作意故于诸盖中心得解脱。
{ #384b9}


由无间、殷重作意故，于诸结中得解脱者，
五盖九结实通现种，现行相增今偏说为盖，
种子难断相沉细故，今偏说为结，故说别断。
{ #384b10}


对治作意者，谓由此故正舍诸惑任持于断，
令诸烦恼远离相续者，景师释：谓无间道起在现在即证数灭名任持于断，
非谓解脱道起名为任持。
基师释：对治作意摄无间解脱道，顺清净及观察近远二胜进道，
或清净智非四道摄，六随念者谓念佛法等如菩萨地说。
{ #384b13}


自然运转作意者，谓于四时一得作意时者，
下相得第六七意时，离第九品染无间解脱道，
二正入已入根本定时者，由得此二作意故能正入静虑，
此前二时是见道前方便，三修现观时由前方便得入见道及与修道修于现观，
第四时者阿罗汉位正得谓无间道，已得谓解脱道。
{ #384b19}


第三七作意与四十相摄中，先明七作意相，随文辨相摄。
{ #384b26}


了相作意能了下地粗相上地静相，此初作意闻思犹杂，
自此已后一向修相，数数思惟此粗静相数起胜解，名胜解作意。
{ #384b27}


由习此故，初断道生彼俱作意，名远离作意故。
{ #384c1}


诸上品烦恼及粗重皆悉已断，复欣乐上断，
见上断功德已，触少分远离喜乐，为除惛眠复数修习静妙作意，
以悦其心，名摄乐作意。
{ #384c2}


如是行者方便善品所资持故，令欲界系中品所摄烦恼缠垢不复现行，
因此为欲审察烦恼断与未断，复更作意观察，
便生随顺静相，名观察作意。
{ #384c5}


如是行者数数观察进修对治，为令欲界一切烦恼于暂时间得离系故，
此对治道相应作意是初静虑最后加行故，行究竟作意。
{ #384c8}


由此欲界下品烦恼一切不行，从此无间证得根本最初静虑俱行作意，
名加行究竟果作意。
{ #384c11}


此中断上品惑道初起难，故二作意为加行，
断后下品地满亦难非初修，故一作意为加行，
前品无间可有后品加行义，故断中三品不说加行，
后品无间可有前品解脱道义，不说断前六亦有解脱道，
断后三品地满入根本地故，说第七作意为解脱道。
{ #384c13}


明七作意相已，当随文辨，了相摄缘法缘义者，
基云：此有二释：一云，了相通闻修慧，故摄二种；
一云，了相唯修慧，此说初起修亦缘于法故说摄二。
{ #384c19}


前说缘法是闻慧，此说通修慧，前狭后宽不相违也。
今因此文，辨色界中，三慧阙具。
{ #384c22}


有义：色界亦有思慧，同成实说。
{ #384c24}


彼云：三慧欲色一切。
如手居士生无热天彼中说法。
若人说法必思其义，故知色界亦有思慧，无色界中唯有修慧。
故此文云：了相作意摄缘义。
{ #384c25}


前云：缘义作意者谓思修所成慧相应作意，
既不言摄缘义一分但言摄缘义，故知了相通思慧也。
{ #384c28}


又论既云：了相犹为闻思之所间杂而言定地作意，故知色界亦有思慧。
{ #385a1}


景云：了相通三慧者，盖谐此乎。
{ #385a3}


又对法第九卷说：由胜解作意为所求义发正方便。
{ #385a4}


范师释云：此重释胜解作意，为所求义者，为所求下应断上应得义。
{ #385a5}


言发正方便者，发起修慧断惑方便，所有闻思相应作意与前别者，
前不为闻思所杂，此唯取闻思相应，此疏意言，色界亦有思慧。
{ #385a6}


有义：色界但有闻修无有思慧，同萨婆多。
{ #385a9}


然此文云：了相摄缘义者，缘义体广，若在欲界缘义作意与思慧俱，
在上界者与修慧俱，故了相作意俱摄定地缘法缘义，不摄欲界缘法缘义。
{ #385a10}


文中既约定地明七作意，谓从初静虑乃至非想，
何须别简欲界缘法缘义，故不言摄一分等，
而言了相为闻思杂者，此为欲界闻思之所间，
以未至定隣近欲界故或出或入与闻杂，从此已上超越闻思一向修相故。
{ #385a14}


基师等解三慧门云：了相闻修余六唯修，
或七皆修，其义可知。
{ #385a19}


了相、胜解、究竟果三通摄胜解真实作意等者，
景云：由此文，胜解作意通假实观，观察作意唯摄四十中胜解，
七中余三作意唯摄四十中真实。
{ #385a20}


此就前门就余门者，当知随应者，四十作意中，
第七明胜解作意，谓修静虑者随其所欲于诸事相增益作意以为前门。
{ #385a23}


次第十九云：胜解思择作意者，谓由此故，
或有最初思择诸法，此是欲界思慧，或奢摩他而为上首，此为后门。
{ #385a26}


若依前门胜解作意唯假想观，是故但是七中观察作意所摄。
{ #385a29}


若依后门胜解作意，或有非七作意摄，
谓或有最初思择诸法，或奢摩他而为上首，
通为彼七作意，故云就后门者当知随应。
{ #385b1}


基师解云：了相、胜解、究竟果三通摄胜解真实作意者，
了相通在初修及无学，一切初修多唯胜解，
无学等修多是真实；胜解既为近加行道理通假实；究竟果作意在根本地中一切时位假实理通。
{ #385b4}


观察作意，唯摄胜解者，是中三品胜进道故，
初假解修不说通实，为后加行理亦通真。
余三作意，唯摄真实者，为无间道多观真故。
{ #385b8}


此就前门。就余门者，当知随应者，此就前说七作意与二相摄，
就余别义了相，多唯胜解初起修故，究竟果唯真实解脱道故，
观察作意通胜解真实能为胜进加行道故。
{ #385b11}


余四如前，故说就余门，当知随应，不说七种皆与前别也。
{ #385b15}


有释：前文解真实作意相，谓以自相、共相及真如相如理思惟诸法作意。
{ #385b16}


今此文以缘自共相为前门，通三乘说故，
以缘真如为余门，唯菩萨故，若就余门非了相等为通真实，
故云随应二种作意，亦摄无学作意者，
此依得果已数生厌离故有了相，依断烦恼道说中五作意，
无学已无故不说有。
观察摄遍知者，观察亦通加行道故。
观察、唯摄有分别者，胜进道中多起慧故，由此偏说非无无分别。
{ #385b18}


事边际所缘作意，遍一切摄者，景释：七作意中远离摄乐加行究竟加行究竟果，
于此四中前三是无道定缘真如，加行究竟果是解脱道亦缘真如，
皆摄事边际所缘作意，余有了相胜解观察作意，
或是方便道与加行智相应求证真如，
或在胜进道与后智相应反缘观察中所证真如，
虽心外见如亦得名缘事边际境，故七作意皆摄事边际所缘作意所作成辨。
若就初门遍摄一切，就第二门唯加行究竟果作意所摄者，
上明所作成辨所缘作意者，谓我思惟如此如此等，
此是初门约就因中辨此所作成辨作意，
故摄七作意，此据随分成辨七作意，次云及缘清净所缘作意；
就此第二门，唯就果辨所作成辨，故唯加行究竟果作意所摄。
{ #385b25}


基云：初门依修有为果所成辨故通七所摄；
就第二门，唯加行究竟果摄者，谓前第二缘清净所缘作意，
唯在佛果，无为转依究竟辨故。
最初胜解思择作意，皆所不摄。
若奢摩他而为上首，遍一切摄者，前云胜解思择作意者，
或有最初思择诸法，或奢摩他而为上首，
最初胜解思择作意即是欲善思慧故，
非色界七作意摄，若依色界奢摩他中作彼胜解思择作意，
即七作意摄。前文复云：寂静作意者，谓由此故或有最初安心于内或毗鉢奢那而为上首。
今云：若最初寂静，若毗鉢舍那而为上首，
当知亦尔者，即前云：或有最初安心于内；
若初依欲界心中安住内境，名寂静作意，
即非七作意摄；若依修慧毗鉢奢那起寂静作意，名为七作意摄。
{ #385c11}


前六作意通摄一分及具分修等者，基云：
有慧解脱修慧非定异生，得根本定未必修慧。
究竟果作意据胜者，说摄具分修，其俱解脱修具分故。
随顺作意，初二所摄等者，随顺作意厌坏所缘故初二摄。
对治作意、为无间道故。
摄远离加行究竟及摄乐一分，摄乐作意通四道故。
{ #385c25}


顺清净作意，唯摄乐一分所摄者，景师云：
前解顺清净作意者，谓由此故修六随念或复思惟随一妙事，
彼摄乐作意中具有四道，顺清净作意但摄一分胜进道，
修六随念等道理亦合摄彼观察作意，
以同是胜道故以易知故不说，亦可修六随念或随缘一妙事非是断惑，
四道所摄故，唯是彼摄乐作意一分，以非胜进道故，
不摄彼了相胜解观察作意，故知摄乐作意通摄四道及非四道。
{ #386a2}


复释：言顺观察断未断作意，唯观察作意所摄，
此就断对治摄，若就所余，随应当知者，
前解顺观察作意者，谓由此故观诸烦恼断与未断，
或复观察自已所证及先所证，观诸法道理等作意，若依观诸烦恼断与未断。
释顺观察作意，即顺观察唯摄七中观察作意，
以二同与断对治道为方便故，故云此就断对治说。
{ #386a11}


若依次云：或复观察自已所证及先所观诸法道理等文释顺观察作意，
观察作意别通了相胜解观察及果四作意摄，
非唯摄彼观察作意，故云若就所余，随应当知。
{ #386a18}


基师释：此就断对治说，就所余，随应当知者，
此有二释：
{ #386a22}


一云，唯释顺观察断与未断作意唯观察作意摄，
所由依前中品断对治胜进道说，若就所余，后无间道之加行故亦是了相胜解摄乐三摄。
若就下品断对治说，亦加行究竟果作意所摄，
故云：随应。
{ #386a24}


二云，通说前四作意前来所摄，就别断三品断对治增上义说，
依余具义，随顺作意初二及摄乐观察摄，
观察亦通后加行，故顺清净作意亦观察所摄，
顺观察断与未断作意亦通摄乐加行究竟果摄，
义如前说故言：随应。
{ #386a28}


力励作意，皆不摄者，前解力励作意，谓修始业未得作意者，
所有作意者，谓是欲界心中力励始修未得未至定中诸作意故，
故此力励作意非是定地七作意摄。
{ #386b4}


有间有功用运转作意，乃至摄乐作意所摄者，
景云：有间运转有功用运转，此二作意但摄七中前四，
谓了相胜解远离摄乐，故云乃至摄乐作意所摄。
基云：有间作意二十八说：了相所摄，闻思间故；
有功用作意者，二十八说：次五所摄，皆起功用故，
此中以摄乐作意通胜进道，故略不说，
观察胜进同故，以加行究竟作意能得自然运转，
故名自然运转，非当时已能自然运转，
二十八说：唯加行果，名无功用运转故，
二十八中，有功用名无间，对前有间故，
自然转名无功用，对前势力有功用故。
{ #386b8}


思择作意，了相摄者，依初修门多起慧故非余不摄。
内摄作意，胜解摄者，依创无间内缘之门，非余不摄。
净障作意，观察摄者，据观察作意观察烦恼断与未断顺净障故，
非实彼摄，非正无间道故。
广大作意皆所不摄者，无住涅盘悲智建立二利广行，
非七摄故，七唯自利非广行故。
初遍行作竟究竟果摄者，前遍行中有二，初谓佛世尊故是果摄。
第二、一切摄者，谓诸菩萨遍于三乘及五明处方便善巧所有作意是自利行其七所摄。
又了相作意至转为其缘者，此重释也。
言了相他所建立摄者，以闻他音。
{ #386b19}


及自作意定，为其缘者，一云，了相通闻修故他所建立摄；
二云，虽唯修慧为性，然亦外缘教生故他所建立摄，此即声闻了相作意也。
内增上取摄了相作意唯以先福智资粮为缘，
无即自悟故，即是独觉及诸菩萨所有了相作意也。
所余胜解等六由前作意后作意生。
{ #386c1}


## 2_4释相差别门

第二别释所缘差别中分二：初以缘即相，
第二别明相，以此所缘是诸作意境，所以即相俱定等境故。
别明相中，初明四相三十二相，后明本末相摄。
{ #386c7}


所缘相者，谓所知事分别体相，分别体是能缘心所，
分别相是所缘相分，定心以此见相分为所缘故。
因缘相者，谓定资粮，谓无悔欢喜安乐等因。
不守根门等四者，谓如前说，一、不守根门；
二、食不量；三、初夜后夜不常悎勤修观行；
四、不正知住，下声闻地广说。
沉掉、乱相如名即彼，着相体是无明为性，或是爱性或见疑等一切烦恼性。
{ #386c11}


三十二相中，云何所依相？
谓分别体相等者，谓内五蕴及种，即是见分相分名为所依，
色等六处名所行相。
云何心起相等者，此有二相，一一切心起相，
即次前说作意是一相一切心生由作意故，
二第八心起相，谓十二支中心缘于行亦缘名色生故。
{ #386c18}


云何自相相？谓自类自相等者，基云：自类自相者，
谓五蕴类；各别自相，谓一一蕴眼等自相别故。
有释：自类者谓处自相，各别者谓事自相。
{ #386c24}


此中已出离于断不修方便者，观有贪等者，
景云：此结十对无染心，谓无贪瞋痴乃至已解脱心观有贪等。
修方便者，观略下等者，此结对有染污心，
谓有贪瞋心、略心乃至不解脱心，有贪无贪、
有瞋无瞋、有痴无痴、少心多心、略心广心、下心举心乃至应修不应修有解脱无解脱心。
{ #386c27}


泰基同云：诸出家者名已出离，此有二类，
一类不修涅盘方便者观有贪无贪有瞋无瞋有痴无痴等，
一类修涅盘方便者观略心广心下心举心乃至善解脱心不善解脱心，
是不染污相前三对观非必顺出世故，后七对顺出世故。
{ #387a5}


基复解云：或顺定名修方便，修方便，非必出世。
又释：不修方便者，谓无学人已得出离更不修方便故但观有贪等三对心，
若修方便者，谓有学人观略下等七对心顺无学出离故。
{ #387a10}


云何光明相？谓有一于暗对治或法光明者，
前盖食中说有三光明，此即初二，住观于坐等者，
牒经三句而别释也，景云：住是现在，坐当未来，
或在后行观察前者，谓以后后能取观前前，能取法者即以后心观察前心。
{ #387a14}


基师复云：未来名坐，现在名住，从未来坐起立住故，
即此现在亦名为坐，过去名卧，坐方卧故，过去息灭故立卧名。
{ #387a19}


云何入定相？谓由因缘等者，前四相中除应远离相，此之三相顺入定故。
{ #387a21}


云何出定相？谓分别体所不摄，不定地相者，
基云：虽定心散心体通分别，此散心体定所不摄不定地相，
名出相定；或分别体是无漏定所不摄不定地相，名出定相。
今复解云：散心名分别，体定所不摄故名不定地相。
{ #387a23}


云何引发相？谓能引发略诸广博文句义道，
此是圣自在通，以智言音自在摄诸广博文句入一字中，
以此一字摄无量文句义，此通依定引发名引发相，
乃至引发一切功德也，相摄可解。
瑜伽论记卷第四〔之上终〕第四之下瑜伽论记卷第四
〔论本第十二卷〕
author:: 释遁伦集撰
{ #387a28}


论本卷第十二
{ #387b10}


释作意所缘中，自下第三通辨，文有其七：
一、修作意所由；二、四缘入等至；三、四得定者；
四、味净定等差别；五、四分定异；六、次第超越入出；
七、修差别。
{ #387b11}


谓即于彼彼诸相乃至能作四事等者，
景师解云：谓于所缘相因缘相等四相中，
作意思惟能作四事，一、即修习如是作意；
二、能远彼所烦恼；三、能练此作意及余令转明盛；
四、厌所缘令烦恼不续。
{ #387b14}


基云：又即修习此作意时厌坏所缘是加行道，
舍诸烦恼是无间道，任持断灭是解脱道，令诸烦恼远离相续是胜进道也。
{ #387b18}


四因缘入等至中，因力者，谓前生当所入定以为因力，
此顺小教作此分别理论，大乘正取定种以为因力，
亦可据曾隣近入静虑时，熏发定种功能增长生今时定，是其因力。
{ #387b21}


四得定者中，备云：此爱等者是上地惑，
非欲界以伏欲贪等，方入定故，此义不然，
以识论说要得彼地根本定者彼地烦恼容现前故，此未起定者岂容先起上地爱等。
{ #387b25}


基云：此四无记根，四人得定起此四种，
非必一人具能起四，爱即贪数，见谓见取，
慢即我慢，疑即痴疑，此中先闻而起，是未得定先起四根不是唯无记性，
欲界通不善故，或得定已后起四种方是无记。
{ #387b29}


景释：见上静虑云先依邪教起于常见，
次云如是方便入初静虑等能得清净等者，
彼师又教若入八定如是常我清净解脱等者，
又依彼教而生见取，彼依常见见取勇猛精进修入初定或余定等，
复因定力见过去事又生常见，次明依见修得静虑，次依定力知过去事复生常见。
{ #387c4}


复于后时下，依于常见复生见取，基解：
如是入已能自忆念过去多劫遂生是见等者，
由得定已起四常见总缘世间，非但约定故非见上静虑所摄，
执此见不舍名为见取。
然此文中唯说能得净不说体殊胜，实逐难显之，
为胜易故，定等是常见所依蕴故亦见取境，
此中爱缘上地唯识具释，未得定前我慢缘此地生，
同地而执，总缘五蕴而方能故，得定后慢，
缘彼地起亦同地故，无别缘我慢缘他地生，
总缘者可尔，如唯识说：其疑一法，观其文势唯修出世者起缘圣谛疑故，
据胜者说理通余有，于余胜定亦起疑故，
未得定前性通不善，若得定已后名无记根，是定烦恼为根起生烦恼。
{ #387c11}


爱味定中，基述二义：一、通未至有，准上了相作意既通闻未至地散心，
何妨染心未至地有，要得根本定得自在已方起现前；
二云，未至地无染，了相亦非通闻惠其所爱味当言已出其能爱味当言正入者，
前说既得定已便生爱味，恐人疑在净定之中起此爱味故。
{ #387c24}


今说言所爱味净定已出，能爱之心当言正入，
基云：净定已入过去出于现在，味定在现在故当言正入，
清净静虑谓有中根利根等烦恼行薄尘行方能修入，不言下根及三毒偏增修得净定。
{ #388a1}


于甘露界系念思惟如是方入无漏定者，
或四谛观或观二空，所显真如为前方便入无漏定名甘露界。
{ #388a5}


顺退分定，谓有钝根；顺住分定，谓有中根或利根性等者，
此中但依四人成四故此说根，非依一人而成四种。
下第十三说：四捡行经说依一人次第修故，
道理亦有上根而下退，亦有下根上不退，
其退分定退，其住分定与染心相入出，
既不胜进亦不退下，顺胜分定，定约别人修定，
是利根，不与染心而相入出，第四亦尔，
顺决择分定能生无漏，非胜分定。
第十三说：四捡行经中顺胜分定非退非住，
唯是胜进非趣决择故，决择即分名决择，是支义类义。
{ #388a8}


言犹如世间珠瓶等物已善简等者，已为圣人简择入最胜分名决择分，
如世珠瓶已简择得精，是故名简择分。
此四种定，略以六门辨：一、辨行相，如文；
二、辨性，唯有漏善；三、依地，通色无色，有顶亦能生无漏心故，
然以义准非上七近分有第不见与无漏心相入出故，
初起不然后起可得，故皆有四分无文遮故；
四、初能生二自及住分，住分生三除第四，
第三亦生三除退分，第四生一谓自类；
五、显类异，顺退分顺烦恼分顺自地，顺胜分顺上地，
顺决择分顺无漏；六、依起，下界起四，上二界唯三无初以不退故。
{ #388a18}


无间入等至中，漏无漏纯杂三种皆有四类：
一、纯有漏；二、纯无漏；三、有无漏杂，四类者：
一、顺入；二、逆入；三、顺逆入；四、逆顺入。
此中但有初二，超越入等至中，有漏无漏纯杂三类超各亦有四。
此中辨唯有初二，文言通故，如是合有二十四句，
上辨类别，何人能超者，此言超者，唯无学非有学唯利根非钝根，
依界者，唯欲界非上二界，此中景云：许身在下地得起上生得善心者得成二十四句。
古人证云：准广心文，谓从方便心得入不隐没无记心以出心不勤求故，
不隐没无记心不生方便善心以羸劣故，
故从净定心入天眼耳识，天眼耳识不得却入净定；
若身在欲不起上生得善，从天眼耳出在何心，
又欲界罗汉退起上二界惑；若不起上界生得善心从何等心入彼烦恼，
又阿罗汉超定时；若不得非想生得善心不成句数，
今大乘中依对法文说：随生何地即得成熟善心，
据得现起名为成熟，此文即说身在下地但起下地生得善心，
会前三证者，诸依新译经论说彼五通及变化心皆名通果，
顺正理等皆作此判，如修通时无碍断通壅竟，
次则成熟意地智慧，是其通体，从此生五通及化心皆名通果，
与定相出入，故天眼耳从定出还入定，
又无学人退起上地惑时，从住分定起当地惑，
如防上地过时得从上地烦恼入于下地住分净定，
无学退时以无退分从彼住分而入烦恼，
既知生下上地生得善心，是则顺逆超次入八定时不成多句，
俱有六句：一、有漏顺逆均次入于八定；
二、无漏顺逆均次入于七定；三、有漏顺逆间次入于八定；
四、有漏顺逆均超入于八定；五、无漏顺逆均超入于七定；
六、漏无漏顺逆间超入于八定。
若超色界心出可有闻慧异熟生心及通果心，
今以非想心出出在何心，彼无闻慧威仪工巧及通果心非异地起生得善心，
异熟生心业果者不异地起，准灭尽定出缘三种境触三种触许缘内外有为蕴生，
何妨欲界起有顶地异熟生心非业果者，
然相难知，由此应言有漏无漏出在异类名为出心非要散位，
若尔有漏无漏间入等云何住异类，今言住异行相别类名之为出，
或得起无记心未乖理也。
{ #388b1}


以极远故无有能超第三等至唯除如来等者，
此据自在超一切地者说，若七地已前及波罗蜜多声闻亦能超二地乃至七地，
大目犍连入无所有处定闻象等声，便从彼出超多地故。
六十三中，具明此事，又依自在超一切地，
谓佛及不退菩萨，余人虽超不能多地，
若任运禅者一切皆得，如转生九地及大目犍连，故此不说。
{ #388c14}


熏修中，文有二：初、明二义杂修；后、明修生差别。
{ #388c21}


熏有五类：一、纯有漏定薰修，谓生下四静虑除五净居，
如此下说耎中上品修故受三地果；二、
纯无漏定，谓八地已去变易生死有漏定尽故；
三、有漏无漏杂修，即此所说为于等至得自在故，
及受等至自在果故间杂修习生五净居等；
四、有漏定散杂熏修，谓阿罗汉舍福命行资命福果；
五、无漏定散杂熏修，谓二乘及七地已前菩萨变易生死。
此第三杂修中，有漏为两边，无漏一刹那居中，
名修成满，如五净居业异生身造，种在身中任运但能下天处，
由起希愿熏修成满无漏定力资昔业种令势殊胜生五净居，
故非有漏而为中也，其力劣故，即与小乘杂修不同，谓毗昙等云先起无漏十六行观多念相续。
次入有漏十六行观亦多念相续，如是展转渐略行缘乃至无漏有漏各二刹那名方便成，
次复更起一念无漏，复更起一念有漏，是无间道。
次复更起一念无漏是解脱道，名熏成五品，
熏修名有三心，即用两头无漏熏中间有漏故也。
又初一念有漏是加行道伏除定障，次念无漏为无间道正除定障。
次一念有漏为解脱道故熏修满，若以有漏为中无漏为初后者，
岂以无漏为加行有漏为无间道耶？
次末后解脱为能资故所资相顺，谓如有一已得有漏及与无漏四静虑等者，
凡熏定者，要须具得四种静虑漏无漏定方始熏修，
先用第四定无漏熏当地有漏，次入第三定无漏熏当地有漏，
乃至初定，从上流注入于下地故云也。
{ #388c22}


依次下文熏定有五：一、为等至得自在故；
二、为受等至现法乐住自在果故；三、为得彼不退道故；
四、为修治引功德道故；五、为生净居故，今此文中略举前二也。
{ #389a22}


若于此处此时此事，欲入诸定等者，泰云：所依身名处云云。
基云：身所住依名处，起定明暗等时节等名时，随缘何境名事。
{ #389a25}


若有余取者，取支有残业润生，而命终者，便生净居。
{ #389a28}


等至果有二：初、得功德果；后、生净居果。
{ #389a29}


修生差别中有四：一、生因；二、染退善进；
三、修因处；四、辨差别。
{ #389b1}


既生彼已若起爱味即便退没者，非上地中定可有退，
由多爱味损减寿命名便退没，此退生也。
此地五门广分别中，上已三段解四门讫。
{ #389b2}


下第四段释诸经宗要，最后众杂义，文分为二：
初释宗要，即解前说总标四门，静虑、解脱、
等持、等至中，后三种，由四静虑前已解故；后第十三卷方释杂义。
{ #389b5}


二段是释经诸门、杂义各有别故，分成二种：
初中分三：初标下说；次随别释，后通结。
别释中有三：一、解解脱；二、解等持；三三摩地已下是三、解等至。
五、现见三摩跋底已下是初门，有四：初、
释解脱；次、释胜处；三、释遍处：后、总聊简，
虽胜遍处准前标说在等至门，今依修生次第故，次解脱而明之。
前以随他杂起引生或随胜义故，离解脱入等至门，
解脱除障最为胜用故别门标，今以初修次第必尔故，便明之不相违也。
{ #389b9}


八解脱以九门辨，文中有二：一、标数释名；
二、辨其行相。
{ #389b19}


标数释名者，一、有色观诸色，解脱乃至灭尽解脱，
身作证具住，依俱舍二十九云：初名内有色想观外色解脱想，
观增故立想观名，内未伏除见者色想名内有色，但观外境名外观色。
大乘不然，未离色界欲，或虽已离见者，
色想安立现前名有色，通观内外名观诸色。
{ #389b20}


问：显扬论等名内有色想诸色解脱，何故此中不说内字，但言有色？
{ #389b26}


三藏云：梵本经论竝无内字，译加内字义亦无妨。
备云：初但解脱境体未解脱境类，体谓欲界死尸等类，谓色界色。
{ #389b27}


第二、解脱中，体类俱脱故名为外，基云：
古言内有色想观外色，此名不当，其有色非唯内故，诸所观非唯外故。
今准显扬有色想者，依有色定意解思惟故，诸色者观内外诸色故。
{ #389c1}


言无色想者，依无色定意解思惟故，外者除眼等根意解思惟余色故，
据实初二通观内外而有兼正，但欲显第二解脱已离色欲故，
别标内无色想，其初解脱未离色欲，内外俱有色故但言有色，
号内有色于理何伤。
{ #389c5}


内无色想，观外诸色者，彼小乘说内已伏除色想名内无色想，
唯观外境名观外色。
今此论已依无色定离色界染名内无色想，
即此诸色已出染故名之为外，观此为境名观外色。
上二言观者，于诸色中为变化自在故，意解思惟显示彼想故。
{ #389c10}


解脱者，谓能解脱变化障故，依对法说：
内谓内身，已依无色定伏除见者色想名内无色，与此不同。
此中备云：未离欲时自见名内色，他见非情名为外。
然已得离欲界欲贪，在色界定内都观于色界欲界之色，故自他色合名为外色。
泰云：于二界色之上色欲未离名内有色，
若于此内身已得离欲时即说内身名曰外色，
无色欲故，不唯观身外色名外。
{ #389c15}


净解脱身作证具足住者，净者第四静虑中离八种障，
舍念圆满清白名净，此观通观净不净境，
显扬说：净者一向意解思惟净妙色者。
基云：随转理门，或依彼观相待相入故后成一味净色为论。
对法论说：于内净不净色展转相待等故。
解脱者，谓能解脱净不净变化生起烦恼障，
此即变化时加行功用名为烦恼障碍心，
故前二解脱随于一事变化之障，此所解脱净不净中所有变化加行功用极自在障。
身者意身。作证者，由于智断得作证故，诸根得境唯身根亲合身与证名。
{ #389c23}


前二解脱意解思惟尚疎远，故与其观名，
此第三解脱除障最胜名身作证故，对法说：
此八种名圣住，诸圣所住故。
然诸圣者，多住第三第八，胜故于二界中各在边故，
世尊经中说：身作证于色无色障断无余证得转依胜余六故，
具足住者，是第四静虑根本圆满，第八亦尔，有顶圆满。
{ #390a5}


余名可解，今此文中但释通名，前七解脱于已解脱生胜解者，
七所观法要离彼地烦恼障染，方始修作名已解脱，
今观彼境为除定障，起神通功德而生胜解故名解脱，
第八解脱弃背想受者，前远无间道虽灭想受障，
今方得名解脱，正起解脱时，但暂弃背想受立解脱名，非时方始解脱定障先已离故。
{ #390a12}


第二辨相中，唯辨七解脱，后等至门方释第八故。
谓生欲界等者，释有色义，此说初修未离色染。
{ #390a19}


若已离者，见者色想安立现前名为有色；
彼于如是所解脱中，已得解脱者，释解脱义，
其所观色于欲界解脱中，已得解脱故。
{ #390a21}


即于欲界诸色，以有光明相作意思惟等者，
此明观义，不同小宗作不净想，今此说观光明想故，
有二因缘名为有色：一、生欲界得色界定故；
二、于光明而作胜解故。
{ #390a24}


欲界诸色于诸胜处所制少色等者，此答所观色即胜处境，
初胜解想而观之故。
若好、若恶等者，此答行相，前三解脱引胜处遍处诸圣神通，
后四解脱随应能引无诤等功德，谓生欲界已离色界欲者，
此释内无色想义，先依空处定已离色界染故。
{ #390a27}


无色界定不现在前者，释观外诸色义，
无色不能观诸色故，依色界定现观外诸色故无色定不现在前。
上说未得无色定，未离色界欲外观诸色名初解脱，
已得无色定已离色界欲观外诸色，名第二解脱者，
此依初业说，由俱解脱者定得初解脱故，
若先不入无色定未伏除见者色想，作光明而观诸色是初解脱，
若先入无色定已伏除见者色想，不思惟光明，
但观外色中好恶等是第二解脱，故此中言又不思惟彼所想之明相观渐成故，
但于外色而生胜解，由此俱解脱者亦成初解脱故。
{ #390b4}


对法解初解脱云：于内未伏除见者色想即初习业者，
或现安立见者色想即业满者，俱解脱等所起解脱，于其内身虽已欲安立色想而现在前观于外色故。
{ #390b15}


彼释第二解脱云：谓内已伏见者色想是初业者，
或现安立见者无色想是业满者，俱解脱者所起解脱义准前说。
又不思惟彼想明但于外色而作胜解释观义，
若于是色已得离欲说彼为外者，即此已离染色，
染故名为外，观此一切诸色为境，名观外色不唯观外尘名观外色，
若准对法内身名内，外尘名外，观尘为境名观外色，
彼说内外二义乍同小宗，依无色定离内色染等与彼差别。
上二解脱依俱舍说：初二静虑能除欲界初静虑中显色贪故，
彼不净观可作是说，今作光明等。
显扬第二十说：此二除变化障，为于变化得自在故修二解脱，
变化既通四静虑有故，初二解脱通依四静虑，
同成实论，仍在根本非诸近分地，彼趣修都无通果，此容预修有通果故。
{ #390b19}


净解脱中，已得舍念圆满清白者，此释净义。
一刹那中，离过名清，相续离过名白。
以此为依，修习清净圣行圆满名净解脱者，
此依第四定于青等四色随观一色作清净解，
亦可总观四色作清净解，如观花树。
后胜处中，方别观四色，此中说得舍念净故。
下复以三义释此净名云：谓已超过诸苦乐故乱动静故，
善磨莹故，故净解脱唯在第四根本非近分，此亦内无色而观外色由前已说故此略之。
{ #390c5}


次四无色解脱，皆已离自地欲，依根本地重观自境，思惟胜解令障更远引生胜德立解脱名。
然今论文空识二解脱言离自地欲。
后二不言离自地欲者，无学身中影略而说，
准前应言离自欲故，若依有学等得不要离染故此不说。
又空识处言思惟自地者，由彼二名自地为称，
无所有处以识无有为自地名，故于识处思惟胜解，
有顶解脱亦然，下之三地名想生处，遍于此处思惟胜解唯在根本非近分地。
{ #390c14}


上已依论二门分别。
三出体性者，七十三说：五法之中，世间出世间正智为自性，
有漏者分别中世间正智摄，无漏者即无分别智后得智摄，
唯慧为性，缘色非色及真如境离诸定障引生胜德非余能故，
若相应体初七四蕴性，眷属五蕴性，第八解脱二十二法灭尽定，
以前所薰厌心种子为自体故，四缘境者，
初二解脱以显色相及真如相为所缘境，
第三解脱以摄受相及真如相为所缘境，
摄受相者于内净不净色展转相待展转相入展转一味，
如对法说：次四解脱各以自相及真如为境，
初三解脱以色无色为境，次四解脱唯无色为境，
为断此障起此观行，第八解脱无所缘也，
五凡圣得分别，有义：初七解脱通凡圣得，第八解脱唯圣得唯无漏故。
七十说：异生圣者同得初三。
然有差别，内外二道通得无爽，除变化障得自在故。
然瑜伽第十五云：初三解脱于一切色得自在故便能引发诸圣神通，
不与一切异生共有者，彼论自说不还阿罗汉所作，不说异生不作初三。
次四解脱，对法论说圣弟子所得者，若得意者圣之弟子异生亦得。
有义：唯前三通内外道凡圣皆得，论唯说此异生得故，
后五唯圣得论说圣之弟子不说异生故，
六、离障差别。
{ #390c24}


显扬二十说：对除六障：一、化障，初二所除，能变能化由观光明殊妙无碍及为少多等得自在故。
二、最极现法乐住障，第三所除，对法论说：
能断净不净色变化障及于此中烦恼生起障，
即于净色变化加行功用与不净色变化相违，体即硬澁无记之性名为烦恼。
三、往还障，第四所除，由空诸色无障碍故，为方便已入色四定根本之地往还自在。
四、引无诤等胜功德障，由识所除，彼诸功德体即识故，
此为方便已，起第四静虑发诸功德。
五、诸漏及有障，漏谓烦恼有谓有顶，此即无色惑苦二法由第六第七解脱所除，
第六解脱正能除之，第七解脱除之令远。
六、寂静最极住障，第八所除，灭定寂静极胜住故，
第十五说：后五解脱唯言能引想受灭等至者，
依成满位亦不相违，七依身起者，后五解脱三界身起，
许无色界起灭定故，初三解脱，有义：唯欲起由教力故。
此卷论云：由二因缘名为有色，谓生欲界故。
有义：不然。通二界起，初修解脱遍处为果，
必在欲界如前道理，后成满时遍处为因解脱为果，
何妨色界亦得后起，岂生色界不得名有色而不修通耶？
八二得者，佛及麟角身中八皆离欲得故，
在余身中皆加行得，要离彼地染后方修得故，
九有无漏，在佛身皆无漏，在余身中第八唯无漏，
余七通有漏无漏，通是世间出世间二智为体故。
下第十五更当广辨。
{ #391a18}


次八胜处以三门辨：一、释名，先列后释：
一、内有色想观外色少，若好、若恶、若劣、
若胜，于彼诸色胜知胜见得如实相；二、
内有色想观外色多；三、内无色想观外色少；
四、内无色想观外色多。
{ #391b16}


此后三种，若恶好等言皆如初说，后四胜处皆内无色想。
然观外诸色青黄赤白四种有异，此中内有色想内无色想等如解脱中说，
前解脱中有色不言内，今言内者，前以设虽于内身见，
有色想安立现前未离色染者，以一切色染皆未离故，
但言有色而不说内，即以此一切色而为境界，
起光明想未出色染故名观诸色，或通观内外色不可名观外色，
今此胜处唯观非根色不观根色，内有根色故名内有色，
与前差别，余少多等，如文自释。
{ #391b20}


二、出体者，对法、显扬俱作是说：初二胜处初解脱所出，
次二胜处是第二解脱所出，后四胜处第三解脱所出，
净解脱中初之二想净与不净展转相待展转相入，
如是展转总一切色合为一味，清净想解名展转一味故，
后四胜处第三解脱所出故，此八体即前三解脱也。
{ #391c1}


问：若尔前三解脱与八胜处有何差别？
{ #391c7}


俱舍云：前修解脱唯能弃背，后修胜处能制所缘，随所乐观或修不起。
今释：初修前三解脱除二种障，由此能生胜知胜见名胜处，
修成满者，由八胜处胜伏所缘，能令初三解脱清净，是谓解脱胜处差别。
{ #391c8}


问：何故解脱遍处通观非色，八胜处中唯观诸色？
{ #391c13}


答：离障遍观色非色等，胜伏境时色相难胜折伏，
好恶难胜故，色胜伏已于无色中亦得自在故，
从难胜唯立色胜处，三依境分别者，后四唯缘色处显色，
其形色无体显色摄故，假体实故，故唯观四，
前四所缘声香味触所依聚色，以初二解脱缘光明相及劣胜故，
即初四胜处观显假色光明乃是假显色故，
由体清明顺于变化故偏观之，第二解脱缘一切色处故，
第三第四胜处亦观于彼一切色处若少多等，
然以有情非情形量小大内外别故，分成少多故，
依有色及与无色各缘二境分成四种故，诸胜处不减不增故。
{ #391c14}


对法说：少色者，有情数色其量故。
多色者，非情数色其量大故。
显扬论中唯依资具非资具分成多少，
今此中以有情及资具合名为少，宫殿等名多，
数量别故，各据一义亦不相违，好、恶、劣、
胜等依少多色之差别故，故不别立。
然在欲界初四胜处具观四尘同聚色处，
在色界中唯观声触同聚色处，初二解脱观色尘，
故初四胜处中观色境，论说劣色者，谓声香味触，
不可意色者，此说欲界有声等所依同聚之色处名劣色等，
是初四所观，非声等四是胜处境故。
{ #391c26}


此论云：显色有情资具宫殿等摄，谓好恶劣胜四名显色，
即前少多是情等色，故非声等，由于色处折伏自在，
于余四尘亦能变化，或初二解脱初虽唯观色引生初四胜处，
胜处起已后观四尘，折伏自在引生解脱，后成满位复唯观色光明等境能为变化。
{ #392a7}


故显扬云：由三解脱故得胜定自在，由得彼已方说胜色自在成就，
此以解脱为因胜处为果。
又云：此八胜处与修三种缘色解脱作所依止，
此以胜处为因解脱为果，初修后满有差别故，
论说言此四显色非色处显，谓声香味触劣胜之色，
所观明显名为显色，非但以色亦以真如为所缘。
七十二云：思惟色真如相故得胜知见，
异生不尔，略辨义已，文分为二：初解胜处名，
次别解少多等义，处者是所缘，胜者能缘。
初文有三：初标，次辨，后显差别。
{ #392a13}


第三遍处以四门辨：一、释名，先释通名，后别名。
{ #392a23}


于胜解事者释处义，随应即前解脱等境故。
生遍胜解者，释遍义，此假胜解作遍想故，此释通名也。
列名者，谓地水火、风青黄赤白、空处识处，
如经言：谓地遍处一能解了上下及傍无二无量，
如是乃至识遍上下及傍无二无量等，
此中释无二无量，余如显扬第四等说。
{ #392a24}


二、出体性者，俱舍云：初八遍处唯从第三解脱所出，
后二遍处即彼空识二解脱，今者初八以慧后二四蕴为自性，
初八遍处善清净故，能引贤圣胜解神通及转变神通，
依四地而有不可随应，从初解脱满唯第三故。
此论云：如是有色诸遍处定色界后边故，
从第三解脱所出，理同俱舍所说通途。
{ #392b1}


三、废立者，论自解说，瑜伽又说，然由所依真如遍满能依色非色，
亦复遍满能依之中，所依造色遍满故，
能依造色亦遍满，唯说能依中实显色遍满不说假显形亦遍满，
唯说所依实触遍满不说能依假触亦遍满，
既说所观色境空遍满亦说能观识境遍满，余非遍满故非遍处。
然涅盘经中第三十一说：除火取无所有处者，
事火外道以火为天说火体遍增，彼执故对彼机除火遍处，
无所有处有观察时，观识遍无少分所有，
所无境遍亦名遍处，今诸论中，依极自在已方修遍处观无少所有境，
非必观所无识遍一切故不立遍处，佛于彼假名于此实说故。
{ #392b8}


问：胜处引生遍处方起，何故胜处无后二初四？
{ #392b21}


答：胜伏所缘方生遍果，果法胜故加因六种，胜处唯依伏殊胜境不说所余。
遍处用胜者，此下文说引生神通等故，
胜处劣者，唯胜伏所缘不能引生广功德故，
六十二说，修十遍处能为五事，如彼广说。
{ #392b22}


四、所缘境者，七十二说：又十遍处由胜所缘力应知。
其相差别者，此用大种及真如相为所缘。
若不尔者，所依不遍能依亦应不成遍满，由真如境极遍满故能依亦得成遍满名。
又空识相及真如为所缘，不但唯以有为为境，以触处四蕴及真如为所缘。
{ #392b26}


第四总聊简中有三：初、释解脱胜处遍处次第；
次、解遍处作用；后、以喻显三法次第。
{ #392c3}


此法次第略有三义：一云，一、随转理门，
即此门是；二、依真实理门。
六十三说：胜处遍处是诸解脱能清净道，
显扬第四说：由诸胜处胜所缘故，由诸遍处所缘遍故，能令解脱清净应知。
{ #392c5}


二云：真实理中，一、初修行门，即此文是；
二、后成满门，即余文是。
{ #392c9}


三云、一、如量智修门，即此文是。
二、依如理智修门，即余文是，先依世俗智起胜知见已。
{ #392c11}


次依如理智入遍处解脱，胜解神通者，
随所意解皆能称遂，远作近解屈申臂顷至色究竟等，
转神通等，转换旧形而作异相。
又胜解意解思惟，转变神通能成实事。
{ #392c13}


别释经宗要中有三，下第二解等持。
前别有十一，下解十门，阙第十一，如前已释。
{ #392c17}


三三摩地中，文分为三：初别明三摩地行境别相；
次明三摩地行别境同相；后释先后次第妨难。
初之一门安立谛行；其第二门非安立行。
初之一门别相行，次之一门通相行，是谓差别。
{ #392c18}


就初文中，初标空三摩地行相，当知。
空性略有四种下，总释空性差别。
{ #392c23}


显扬第二说云：空有二种：一、所知；二、智。
所知者，谓众生及法遍计所执性中此二无性，
及彼所余无我有性，于诸法中所执性无即是无我性有，
无我性有即是所执性无，即以有及非有无二之性名所知空。
{ #392c24}


空智者，谓缘彼境如实了知，彼论意说所执法有情空及真如空性俱名所知空，
观彼无时见此有故，证此有时见彼空故，
有空无二俱名境空，此说空行所证所空，能观彼心即名空智。
{ #392c29}


此中所言谓于远离有情命者等即所观中所空空境，
心住一缘即彼空智，此依三乘通所观空，
但言远离有情命者等唯说人空不说法故，
唯说所空不说所证空，彼说无二有无双彰，此说所无不辨真有故不相违。
{ #393a4}


总释空差别中，有两番释，基判：初依无学者，
四种空性，后陈有学者，四空差别。
景释：初番观察空者，即是学人，总观诸法之上空无横计苦乐净我及我所等；
后之三空是无学人，观于自身及外五尘空无烦恼。
于中初彼果空无学人，即总观内自身及外五欲空无烦恼，
此观由观察空得名彼果空。
第三、内空、第四、外空即别观自身及外五欲空无烦恼，
及引经证如文，可知。
{ #393a9}


又修行者下，第二番释。
即是初修行人，学作此观言：由彼果空至思惟内空者，
此初行者，别观无学之人，于外五欲空无烦恼，
别观无学之人，于自内身空无烦恼。
{ #393a17}


言由观察空，或时思惟，内外空性者，明初行者将彼无学内外空义类，
观自身内外空性总观察之，由此观力心俱证会内外空性。
{ #393a21}


言设复于此内外空性不证会者等者，
明初学者于内外空不能证会便应思惟无常苦想，
不为我及慢所动，便于内外二空俱证。
基云：此即显空无我行名为空行，空无有情及法我故。
{ #393a24}


无愿中，谓于五取蕴，思惟无常或思惟苦者，
基云：此说三界五取蕴法名无愿境，心住一缘名三摩地。
显扬又云：无愿有二：一、所知；二、智，正同，
即以无常及苦集四行名无愿行，此以无常苦果行摄因行等故。
{ #393a28}


无相三摩地中，初释行相，后释彼经。
{ #393b4}


谓即于彼诸取蕴灭，思惟寂静，是无相境；心住一缘是三摩地。
{ #393b5}


显扬说：无相有二种：一、所知；二、智。
所知者，谓即所知空境，由此境相一切诸相之所不行。
智，如前说，此说前空境中，真如空相诸相不行，
名无相境，即是此中诸取蕴灭，不说所执空名无相境也，前说因证彼空所空所证空二俱名空。
{ #393b6}


今但说所证空相境，故与前别，即灭四行名无相行，
道谛四行非三等持，何故无愿无相说心三摩地空不说耶？
{ #393b12}


答：此观有故称作彼心，彼观空故一切俱遣，空不说心余二说有也。
{ #393b14}


后释经中，文分为三：初、释不低不昂；二、
释方便方便果；三、释晓了晓了功德。
{ #393b16}


违顺二相不相应故者，缘违境心低，缘顺境心昂。
今无二相，名不低昂。
又坏世谛违俗境，名低；执心存立顺真境名昂，
无相行离二，名不低昂。
此不坏世谛即不思惟一切相，不厌不坏等，
名不低；此于无相界正思惟故，不顺坚执，名不昂。
{ #393b17}


方便方便果中。初释方便，后彼复数数自策自励下，释方便果。
相谓境相此有二重：一、有漏名相无漏名无相；
二、有为名相无为名无相。
若依初义诸后得智以后义或及初义为本质行名无相行，
即灭四行，或道四行。
若依后义无分别智名无相行，翻此二名有相行，
此方便中于彼诸相未能解脱者在有漏位，
未解脱有漏相故，故随相识于时时中扰动其心。
此数思择方能取得无分智果，解脱有漏一切随相名方便果。
于此解脱又善解脱故任运而住名极解脱，即通根本后得智二位。
{ #393b23}


晓了果晓了功德中，烦恼断及灭谛名晓了果，
现法乐住及道谛名晓了功德，谓无相行之所晓了，
即四行亦无相行，前后两文宽狭有异。
景云：断及住究竟者，此就二谛体说，俱名为果及名功德。
{ #393c5}


又复灭道已下，约用以释经文，又谛现观是见道名，
晓了果者，酬前方便故，罗汉德满名为功德。
若于此处无有彼物等，此第二段三摩地行别境同相，依一真如观具三义故。
{ #393c9}


何故此中先说空性等者，第三段释三次第。
此意问言：苦四行中先说无常苦，后说空无我，
今于此中先说空行，后无愿行方说无常等。
{ #393c13}


此意答言：谓不相违。
十六行中先无常者，则据见道已前初修加行先观无常，
无常故苦苦故无我，无我故空，从易至难作此次第，
此中则据初入见道观真如时空无人法故先说空，
从真见道入相见道，次起无愿、无常、苦观，方得清净。
{ #393c16}


言若无无我，无常苦观，终不清净者，此反释也。
若无真见道中空定，相见道中，无常苦观，终不清净。
言要先安立无我之想，从此无间方得无愿者，此顺释也。
要先于真见道安住无我，从此无间入相见道方得无愿。
{ #393c21}


下引经证，是故经言：诸无常想依无我想，
而得安住者，相见道中诸无常想依真见道无我之想而得安住。
言彼于无常观无我已，不生希愿者，彼相见道、
无常行道前无我已，于有为有漏，不生希愿故空，次第生于无愿不求有为。
唯愿无相，专求出离。
故此无间，宣说无相者，从无愿后，方起无相。
{ #393c26}


问曰：复以何缘此中先陈无愿，次说无相，
显扬第二先说无相，后陈无愿耶？
{ #394a4}


答：此说要于三界先不愿求方于无相圆证清净，
故先无愿后说无相，初证二空无即达无我有，
故于空后即说无相，方令无愿圆证清净，
此依后时无相圆满，彼依初时无愿圆满，故不相违。
{ #394a6}


此三三摩地诸门分别者，八门分别：一、
名差别，七十二及显扬第二说：若无差别总说为空，
无愿无相通闻思修所成为性，有漏无漏若定若散唯善非余，
加行非生得。若言空无相无愿三摩地者，
唯修所成，有漏无漏唯定非散。
若言空解脱门等者，唯是无漏修所成慧，非散闻慧等。
{ #394a10}


二、释别名者，空者生法无我性非有，无愿者不愿求，
无相者佛地论第一说：离十相，色声香味触男女生老死，
涅盘经第十三说十三相，于此加三苦乐舍相，
三摩地义如前说，解脱者离缚义，或由缘此离诸谛缚，
或由起此证无为解脱，依此二义解脱之门名解脱门，或体无漏解脱即门。
{ #394a16}


三、出体者，唯以等持而为自体，虽闻思位有彼俱，
等持胜故，或以定慧而为自性，于解脱中此二胜故，
相应四蕴，眷属五蕴。
{ #394a23}


四、智摄者，俱通三智，通闻思修世出世智故，
加行后得三行理通，次前文中说境同行别故，
根本智亦具三行，义别说三非三别时起。
{ #394a26}


五、十六行相摄者，基师等释略有八门不同：
一、依小论空摄二行，无愿摄十行无相摄四行，此说不于有为愿求故。
又依决择十一正见中空行无我行名为空行，
余行名无愿一行名无相，谓灭谛离系见，顺同小论。
{ #394a29}


二、依瑜伽次前文晓了果中空如前，无愿六无相八。
又七十四释三性中，由遍计所执性立空解脱门，
由依他起性立无愿解脱门，由成实性立无相解脱门，唯识亦言随相各一空有愿无相如次应知。
又说无漏心等容二性摄，众缘生故摄依他，
无颠倒故圆成实摄，故道四行亦通无相。
{ #394b5}


三、依此初文道四非三摄，二十八亦言，
所知有二，有及非有，依非有立空，有有二种，
一有为二无为，三界所系名有为依，立无愿解脱门，
涅盘名无为依，立无相解脱门故知，道四非三所摄，
五十五亦言，空摄二行无愿摄六行无相摄四行，
道谛诸行是清净因，非三门摄，非有漏故非无愿。
{ #394b11}


四、依显扬第二说三门，如前五十五说：
然道四通三行，彼云缘智空道作道如行出行，
是空行缘智，无相道作道如行出行，此亦是无缘智，
无愿道作道如行出行，此亦是无愿行，
此意说言缘空道作空行等，是即空无相无愿行，故道四行理通三门。
{ #394b17}


五、依七十二空摄十六行，谓苦集灭道各四皆无我故，
彼云：五法中相通三种，真如正智亦空境故，
无愿摄八行，苦集各四相通三种，一切有漏皆不愿故，
名及分别是空无愿境故，无相摄四行，
虽于相等亦有无相行，唯观灭谛故，即六十九说：
空解脱门摄八智，法类四谛并尽无生，
无愿摄六智，法类苦集并尽无生，无相摄五智，法类灭尽无生智。
{ #394b23}


六、依八十六，十六行皆空行，苦二行是无愿行，
谓无常苦，灭四行是无相行彼说由三解脱门增上力建立四种法，
依无愿立一切行无常一切行苦，依空立一切法无我，
依无相立涅盘寂静，依四略集故作是说故不违余门。
{ #394c2}


七、空非十六行缘二我无非缘谛故，无愿摄十二无相摄四，
或无愿摄八无相亦八依他圆成两门体故，
七十四说，三解脱门如次观遍计所执等故，
八十六行皆通三行，一无分别智中义说十六行，
义说三解脱门互相摄故，即此前说行别境同，
唯识亦言：三解脱门所行境界与三性相摄，
理实皆通故，如是略说八文不同。
{ #394c7}


所望义别理不相违，诸有智者更嘱异文应随义释，
不劳弹诘，景解云：空无我行是空三昧，此从行解为名。
又说：八智名空者正证真如实无空解，
但于观中观人离法义说名空，无愿或唯苦集不说道者，
非可厌故，以有处唯灭说为无相，道非无相者，
灭离十相得无相名，道有三相故非无相，
有处说道名无相者，道谛有生异灭相，然无五尘及男女相亦名无相。
又以道谛能障生死所有十相，能引涅盘无十相法故名无相，
有处说道四行非三三昧摄者，为顺经中说有四法，三解脱外别立道行以为第四。
{ #394c14}


六、依地分别者，有漏者十一地，谓欲界初近分中间并八根本近分非有此观，
行解狭故，无漏者通十地除欲界。
{ #394c26}


七、依身分别者，有漏无漏二十六行通三界身竝容得起。
{ #394c28}


八、重三等持，虽无文说理亦通有，然非唯无学不时解脱起，
异生有学亦能起故，不唯有漏亦通无漏故。
{ #395a1}


显扬第四说：道谛四行通三解脱门，即三等持重缘之行是无漏故，
如理应知。
{ #395a3}


自下第二解有寻伺等三，西方多言：寻伺在方便地不在初禅根本，
唯除无漏诸三摩地者，此说感生上地三三摩地无漏不生，
故除之也。
{ #395a5}


第三释小大无量三摩地文有三：初、略辨小大无量义；
次、释经文；后、别建立经中四无量义。
初文有三，可知。
{ #395a8}


此中已下，第二释经中，由三摩地后后转增有差别故；
令所生起而有差别者，由彼等持后后转增有胜劣别，令所生起光明有小大无量胜劣差别。
云何作意得成唯二？
谓随胜解分齐，施设作意故者，明求定时由随胜劣故作意成。
二、云何作意唯二为缘，修成唯二者，此问作意云何？
唯胜劣二种为缘修定成二，谓即由下答，由求定作意初劣后胜故所修定有胜劣二。
云何以修唯二为缘，行成唯二等者，有漏静虑胜劣无缘令不动行亦成二种，
由不动行二感生亦二。
{ #395a10}


下明由行胜劣所生有有情施设高下胜劣差别，
此中明补特伽罗既说胜劣为二，例知向前数说二二言者竝据胜劣为二。
{ #395a21}


复次云何建立四无量定下，第三建立无量义中，
文分为二：初、释经四无量行相差别；后、释无量差别。
{ #395a24}


此四无量如菩萨藏经第七、涅盘经第十五、
十地经第五、瑜伽第三十四、显扬第四、
对法第十三、佛地论第五等释：至菩萨地中广明门义，
于三有情中别起为初，三总缘为后，一、
于无苦无乐作意等者，慈悲喜三如次配已，
总于此三欲与乐等，为欲令彼不乐思慕不染污作意等者，
此释舍行相。即以前三有情为境，无苦无乐有情痴增上故，
多乐思慕生死苦集迷于境界，先与乐已，
今欲令彼不乐思量乐慕迷醉生死苦集舍其痴故，
有苦有情多生瞋恚，先拔苦已，今欲令彼不生瞋恚，
有乐有情多生贪欲，先不生嫉乐其不离令彼不起贪欲，于三有情劝舍三种起此不染污作意。
四十四说：菩萨即于无苦无乐有苦有乐三种有情，
随其次第发起远离痴瞋贪惑增上意乐普缘十方，是名为舍。
显扬论说：慈以无瞋悲以不害喜以不嫉。
涅盘亦言：慈除夺命瞋悲除鞭挞瞋喜除不乐。
大智论说：前三种无瞋为体，与此皆同，俱性无瞋故。
涅盘又言：慈断贪欲者悭乐不与说名贪欲，
缘自乐生断众生命说名为瞋，今不断命说名无瞋，
无贪缘乐生，无瞋缘有情起，故修慈者言断贪瞋。
前第十一及显扬论、涅盘经皆言舍除贪欲瞋恚，
无贪无瞋二法为性，下第十四舍除贪欲，
大智度论说：即无贪，此及三十四中三善根为性，大智度论等依缘己乐施与他人故体无贪。
涅盘亦言：自舍己乐施与他人，是名大舍，
顺违二生多起贪恚，平等劝除相增说舍。
涅盘经等二法为性，法界有情总为三聚，
平等行舍，故以三善而为自性，各据一义理不相违也。
备云：此文既云即于此三，故知舍无量定更不别修。
{ #395a26}


经言：以慈俱行心等者，第二释四无量差别，
经文有三：初、释通经；次、问答辨因释别经；
后、结成圣行。
{ #395b29}


初文有十句，利益、安乐，一切无量所显示者，四无量中皆有二故。
四十四言：初三安乐后一利益者，彼说初三与世间现益名安乐，
后一与出世后益名利益，故二差别。
此依四种俱能拔苦与乐竝通能与智福小大果故俱名利乐，
无怨、无敌、无恼害，意语身业，如次配之。
如四大河众流杂处者，喻四无量众善所集。
{ #395c2}


问经言已下，第二问答因释别经中，此说四无量三乘外道通修，
唯依色四静虑，行相宽故慈忆念第三定，
悲忆念空处等而修习之，非入空处等定修四无量。
若诸菩萨广慧声闻，依无色心了一切法修四无量，理虽不遮未见诚说。
{ #395c9}


言以修悲者乐欲拔苦。
无色界中远离众苦，断坏等苦，彼都无故者，空处都无因色所生断坏等苦。
修悲心者，念苦众生令到无苦及所依处，
所依处是空处定无有众苦，故言修悲极于空处。
{ #395c14}


更有一释言：所依者色身也。
无有苦及苦所依之处者，即是空处定也。
无所有处无漏心地最为后边者，此依明利断惑。
无漏非游观者，通有顶故。
{ #395c19}


如是一切已下，第三结成圣行。
景师释：问二乘所得四无量是其有漏，
云何经说觉分俱行，为释此疑故。
论说云：如是一切虽是有漏唯圣能修，故经宣说此四无量觉分俱行。
基师释：依殊胜行唯圣能修，若无漏者觉分俱时行，
若有漏者二乘等起觉分前后有用俱行引觉分，觉分由此亦名圣行。
{ #395c22}


第四释一分具分修中文有二：初、别释二修；
后、释定难。
{ #395c28}


景云：一分修者，如欲观察青等胜处，观时于前加行，
或唯思光明，或思众色而入于定。
言如是二种，随其次第，或了光明，或覩众色者，
由方便成，正入定时，或了光明或覩众色。
具分修者，于方便具思二种得入定时，亦了光明亦见众色。
{ #396a1}


基云：初一分修思光明相如初解脱，思惟色相如第二解脱，
思惟二，如净解脱未成满时。
{ #396a6}


定难文云：问：是谁难邪？
答：三摩地相等者，谓是定所缘及因缘相两家之难，定所变青等为境相还生于定。
因缘相者，如后卷说，谓定资粮。
十一难者，景云：经虽具明然此论中唯有其八，
谓此中最初乃至亦复如是一难，从由不善守根门等故至释鷃者为第二，
彼唯思求至旋转卒起为第三，彼于行时至与定为难为第四，
或因定起慢是第五，或多言论是第六，
或久寻思是第七，或因定生光明等相便舍内修谛外色此第八难。
{ #396a8}


泰云：准成实论第二十二卷定难品，亦有十一难多同此论，
次第有异。何等十一？
一、颠倒定难，求不善知故，此当彼论第七定难；
二、无念定难，方便后等故，当彼第六；三、
贪等定难，不守根等故，当彼第十一；四、
不适定难，多觉悟故，当彼第三；五、不等定难，
为此二事精进不中，疾即身心疲极，迟即不取定相，
俱失禅定，如捉鸟子悉即疲极后即飞去，
当彼第五；六、粗喜定难，思求相求一得二等故，
当彼第一；七、怖畏定难，遍于诸方不知广狭等不祥色故，
行者若知不祥自灭，当彼第二；八、异相定难，
彼行住时起世想故，当彼第四；九、有慢定难，
因所修定自高举故，当彼第十；十、多语定难，
多言久思等故，当彼第八；十一、不取定相难，见定相舍内观外故。
{ #396a18}


当彼第九，基取文相大同，泰师仍云：成实论十一难名字、
次第、体性、行相与此少异义配应知，尺鷃鸟者水札鸟也。
{ #396b3}


如是诸难，随其所应至因缘相者，应得是未得退，
或此等者，已得退失。
{ #396b6}


第五三受俱定随彼地增，非余地非有。
{ #396b8}


第六四修定中，初为得现法乐住方便道中等者，
四根本静虑名现法乐住，为得此故修近分定，
又根本地未圆满清白，修诸根本定令得圆满，通以有漏无漏善定为体。
{ #396b9}


为显修习未曾得定等者，此释难言：诸四近分及根本定，
皆初修定，何故经中唯说初静虑前方便道。
故今释言：为显修习未曾得定，初现法乐住未曾得故，若修上之三地曾得种类故略不说。
{ #396b12}


俱舍二十言：举初显后，理实通余，当知此在能发天眼前方便道所有修定者，
此第二，唯以四根本地修天眼，通前加行道及无间道所有修定，
此通有漏无漏。
{ #396b17}


能知诸天如是名字等者，依胜趣说，实通见诸趣有，乃至广说言故。
{ #396b20}


谓得谛预流果向方便道中所有修定者，
预流果向谓真见道及相见道，前十五心皆名分别慧，
为得此故煖顶忍世第一法加行道中所有修定为此修体，
唯漏为性。
{ #396b22}


或为修习诸无碍解者，其无碍解名分别慧，
依四静虑等修此方便定，是此修定体，通有漏及无漏。
{ #396b26}


谓罗汉果方便道中所有修定者，阿罗汉果诸漏已尽，
金刚喻定及加行道为此修定体，此中第三与小宗异，
彼说修三界诸加行善得分别慧，分别慧体通闻思修，
故别，初修定果现法乐住，于八定中最殊胜故偏说，
为得此立初修定，前五神通凡圣俱得，
胜知胜见唯属天眼导生胜故，为得于此偏立修定，
初入圣位唯预流向，圣果圆满唯阿罗汉，
为得初后二时胜果，偏立第三第四修定，阿罗汉果即漏尽通。
虽一来不还二果之向亦有初得谓超果者，然非决定故略不说。
{ #396b28}


第七五圣智三摩地中有三：初、标引经；
次、陈五智；后、别释经。
{ #396c10}


依婆三十一卷亦明此五，有作是说，皆八智性除灭他心，
妙音说，皆六智性，除苦集灭他心。
评曰：一切皆是世俗智性，皆知定事有差别故，
此五圣智皆处智力所摄，若成实论亦有明之，
列名别释大似此论，且准成实及此下释应具足云：
一、我此三摩地是圣无染无执是自体智；
二、我此三摩地非凡夫所近，是叡所赞，
是补特伽罗智；三、我此三摩地寂静微妙是清净智；
四、我此三摩地得安道，证心一趣现在安乐后乐异熟是果智；
五、我此三摩地正念而入正念而出是入出定智。
{ #396c11}


景云：此五智初起是加行智，后成是后得智，
智是能知，三摩地是所知。
{ #396c22}


备云：自体智名法智，伽罗智名类智，清净智名尽智，
无生智，入出定智名道智。
{ #396c24}


别释经中，有十四句，初之三句是自体智，
次之三句是补特伽罗智，次之二句是清净智，
次之四句是果智，后之二句是入出定相智。
{ #396c26}


基释云：证心一趣者：已得无寻无伺故者，
据得满智位，此无漏定。
后乐熟者，近资有漏得异熟果，远得涅盘，
借异熟名通称异熟智，体是一行相分五，
故前说言五行相智，唯善无漏名五圣智。
{ #396c29}


此中有释：初、见道前断除烦恼令定清净；
第二、入无相位所得圣定；第三、一来不还所得之定，
薄贪等故尽欲惑故如次应知；第四、通不还及罗汉所得之定，
现法乐故后异熟故如次可配；第五、唯在于无学位常行无相心故。
准小例大，大亦有五：初、在地前；第二、初地；
第三、前七地；第四、后二地；第五、如来地。
{ #397a4}


然此文中，释自体智云：无漏故名圣，岂言唯是异生者定乎，
今寻文相，亦可善故名圣即在异生位，
无漏故名圣在于圣位，此非纯圣，故第二智方名非所近也。
{ #397a11}


第八圣五支三摩地者，若依成实论云：
经说圣五支三昧，谓喜乐清净心明相观相，
喜乐是初禅二禅喜相同故，名为一支；
第三禅以离喜乐别为一支，第四禅中清净心第三支。
依三支能生明相观相，是明相与观相为因能坏裂五阴，
观五阴空，故名观相，能泥洹故名为圣。
{ #397a15}


今此论文四静虑中，诸贤圣定各一为四，
审观安立断除结缚所有圣定为第五支，
文分为三：初、标五支总引经；二、别引五支经释；
三、问答五支定相。
{ #397a21}


别引五支经释中，释初支有十六句，初六句是法说，
次十句喻说中，辨彼说静虑中，离生喜乐喻说，通喻四静虑相及喻第五。
{ #397a24}


基云：法中，离生喜乐一句，诸静虑不同，
余可通有；定生喜乐已离喜乐，清净静虑是四静虑差别性故。
如前已释，由余五句可通有故，由此后诸支中更无法说，
但释喻说有异，譬如黠慧能沐浴人或彼弟子等者，西方沐浴有容沐浴人师及弟子故以为喻。
铜器、蜯蛤器者，喻为离欲生喜乐故。
教授教诫者，沐浴时以铜器等盛灰澡豆细沐浴末，
今以言教犹如彼器，教之所诠能顺于彼出离寻等诸善净行，
如彼灰豆细末，此即无间道，以水洗灌即解脱道，以寻清净故。
沐浴者，西方浴讫以余甘子切碎曝乾为末，
以生胡麻香油和之，令其润腻不硬软方以涂身，
取其香洁润滑光净故，沐浴即乾甘末，
此喻行者未得定前当除粗重，带津腻者喻喜和合，香麻谓得定后喜资润身如以油和。
{ #397a27}


第二喻有六句，山者高义，出初禅故；尖顶者至一味胜解者，
高山顶尖唯有一峯，第二定唯一意门，
上品胜解离诸寻伺外散境故；泉喻内等净流出喜乐诸水故，
山傍流出水大如车轴故名水轴，泉水上，
大如汲索，故名水索，喜滋润如水轴乐滋润如水索。
如前解释者，上云所滋润者，谓喜遍滋润谓乐，
滋相应意如傍出，次五根如上，又云喜留二定，
故云傍流，乐三定故云涌出，亦可喜住内心故名傍流，
乐遍外身，故云出，此说轻安为乐，同小乘释也。
{ #397b14}


第三喻中，水喻离喜无寻伺定乃至喻华胎藏没在水中者，
此言意显，第二定如水，因喜动涌如华出水华喻喜故，
今第三定离喜无寻伺亦如水，其乐如华胎藏胞未开剖，
犹在水中名华胎藏，与定相顺不动涌故如在水中。
{ #397b24}


第四喻中有五句，超灾患者，谓八灾患谓寻伺四受二息，此显离下地失。
鲜白者，显离自地失，次以长者四业喻定四用，如次配也。
八经九经以为喻者，西方织八缕九缕而为一茎经，
织作时其坚致，如此方作布四五方可坚致。
清净、鲜白者，如衣不薄堪忍寒暑等种种诸苦。
周遍者，如无露处一切散动所不能侵。
{ #397b29}


第五喻中，于所观相殷懃恳到等如前释者，
景云：如此卷前文修知见定中解及殷懃恳到审谛而取等相。
言是此中总义者，此第五喻，总喻四定观如断惑，但举法说不举喻文。
{ #397c8}


基云：谓前卷三十二相中，第二十观察相法说言，
谓有苾刍殷恳到善取其相而观察之，
喻云：住观于坐坐观于卧，或在后行观察前行，故此言谓审观察三世诸行。
于能观察又复观察，前四静虑说为四支，
此第五支于前能观更审观察，此所观察即三世行，
即在后行观察前行，是重观三昧也，或前之四支虽已观察此更审观彼三世境，
于前能观察之所观察更复观察故。
{ #397c12}


下问答中，说言：依审观察缘起三世诸法，
又为断除无色结缚故，建立第五，上来后四喻中竝云差别者，
除与前同显与前别喻故云也。
问答定相中：二、问；二、答。
谓四静虑中所有贤圣心一境性者，圣人所得四静虑中通漏无漏心一境性名圣三摩地。
及于安立，审谛观察。
如是名为圣三摩地者，依定所发观察圣智亦名三摩地。
{ #397c20}


第九有具圣正三摩地中，文有三：初问；
次别辨相；后此中慧为导首下，释先后次第生起所由。
{ #397c28}


辨相有三：初、解圣当知善故名圣及无漏故名圣者，
圣人所得善有漏定，若无漏定皆名圣正三摩地；
次、解有因有具；后释正三摩地，若是时中，舍邪见等下说是。
{ #398a1}


第二文有三：初、列因具名；次释、因具所以；
后、云何正见等下，释因具相。
{ #398a5}


景云：因，谓七方便前生得善心种解脱分善根所起正思惟，
须从此心受戒，即正语业命远牵引定故名为因。
具者，即七方便中所起三慧，为正见及正精进正念，
此三于三摩地为近资助，立之为具。
{ #398a6}


基云：据实八道支在见道后位，若在见道前虽名正见而非道支，
虽有彼行相而未建立，至修道位方得道支名故，
今异生位亦名正见等，其见道等位虽不立道支，
圣正三摩地彼位即有，故正见等于彼亦成，
然由正见引定助定，二位俱得通名因具余则不尔。
{ #398a11}


释相中，谓先了知世间实有真阿罗汉正行正至等者，
景云：生得善中能了因果名正见等云云：
此念即是三摩地似等者，基云：分是类义，
是三摩地相似分类，此念俱时亦有正三摩地。
然未是圣正后能断能满方名圣正念，俱有定故言亦兼。
{ #398a17}


第十金刚喻三摩地中，谓最后边学三摩地者，
既云最后边，故知唯是一念非多刹那，
而对法第十一云：通取加行无间二道为金刚定者，
三藏云：最后加行道生最细现种已灭，
最后无间道生最细随眠已灭，名有功能，
总此二名为金刚，下以三义释：一、最第一者，
作用：一、以断惑集善辨无学果；二、用究竟故。
二、最尊胜者，于学行中最尊最胜，为诸菩萨之所宗仰三极坚窂如世金刚，
得此名下以二义束释此金刚喻定，依萨婆多正义总有千九十六，
谓依未至定百六十四，乃至第四定亦尔，
空处五十二，识处三十六，无所有处二十四，
广说如婆沙二十八卷，今大乘宗二乘依九地色六无色三，
菩萨唯第四静虑。
{ #398a22}


唯识有二义：一云，此现在前已得四智粗重惑种一时舍故。
二云此时异熟识在解脱道位四智方起，广如彼说。
{ #398b7}


上来别释经宗要有三，中解二。
自下第三释等至，上列有六，下文分四。
{ #398b10}


初解五现见三摩鉢底，文分为四：初、引经标；
二、释现见等至义；三、出总略体性；四、别释行相。
{ #398b11}


修道所断烦恼制伏对治者，是初等至。
断灭对治者，是第二现见等至。
及观察断者，是后三等至，与小宗不同。
彼云：一、观自身三十六物种种不净；二、
除血等唯观白骨，上二通凡圣得；三、观骨身识在中行，
亦住今世亦住后世，即初二果未离欲故；
四、观骨身识在中行不住今世唯住后世，
即不还果已离欲故；五、观骨身识在中行，
不住今世不住后世，即阿罗汉漏已尽故。
初二名现见，后三由现见缘之所起故亦名现见，
广说如婆沙第四十卷，今则不然，五皆圣得，明了观故名现见。
{ #398b13}


总约伏断出五现见体，故云此总略体性。
别释中，初二观论有两番释：初番云、初不净观念住，
以方便念住而为依止；第二不净观即后念住，
以初念住而为依者，第二不净观者，此约所依加行根本缘起差别，
显二不净观，初缘不净后骨人故。
{ #398b24}


最极通达者，是青瘀等观等者，此说白骨观是不净观中最极通达义，
是青瘀等。后胜次第后逾越贪等观义，
第二番云：初、不净观观察内身；后、不净观通达法性。
此依所缘境界事理浅深缘起差别显二不净观，
根本观中不净境及性二类别故，是故前言断灭对治。
{ #398c1}


观识流转者，释别观察断，即后三观，谓观识断与未断，
观察此识生灭相续是极句，或观生身或观刹那二种识转，
此上总释观察断义。
{ #398c7}


日夜等者，如俱舍云：百二十刹那为怛刹那量，
腊缚此六十，此三十须臾，此三十昼夜，
三十昼夜月，十二月为年，牟呼栗多此云须臾故也。
{ #398c10}


观察有学未离欲下，别释三等至。
俱住二世者，现在未来识俱有故。
唯住他世者，唯未来世识有故。
俱无所住者，二世无故。
{ #398c13}


第二胜处遍处指如前说，谓前八解脱中，
已对辨讫，故此不论，四无色定即四无色解脱。
决择等中释四无色不异解脱，故亦不解。
{ #398c16}


第三辨无想等至中，云于此生中，亦入亦起者，
入无心起有心，此说于定下说于果。
若生于彼，唯入不起者，唯识第七略有二释：
一、初生无心中有未有心故言唯入；二云，
初生有心后住无心故名为入，不尔初生本未起心云何名入，
先有后无乃名入故。
{ #398c19}


其想若生，从彼没者，彼一说云，后无心，
若正没犹未有心不起润生心等故，下界中有初生名想，若生便从彼没故。
{ #398c25}


二云，后有心，其想若生润生心等起名从彼没故，
余门如唯识、此论五十三、对法第、显扬十一等解。
{ #398c28}


第四解灭定中，已离无所有欲者，通据断伏，
依非想处相而入定者，谓于此心染生厌舍等者，
非想非非想心本厌无所有处而起，今求灭定还厌非想非非想心令其不起，
心便寂灭，故言依非非想处相而入于定。
依灭尽相而入定者：亦复如是者，缘非想心不作厌背解，
直作心法欲尽之解，如是渐渐九品心灭，
前厌舍心心便寂灭，依初修者未得自在，
今任运作非想处行相，诸有想心任运灭尽与前相似故言亦尔，
是久修者任运成故，或初缘有为作厌舍想心，
后缘无为行厌舍想心，厌舍义同故言亦尔。
{ #399a1}


此有二种，谓行时、住时等者，景云：初定心有彼寻伺起言说故名为行时，
二定已上心渐微细离寻伺故名为住时。
基云：初定有四识身心上外缘，如人出外故言行时，
此时三行犹在今说次第，二定已上心不外缘如在家中名为住时，
灭三种行，二定灭行，四定灭身行，灭定灭心行，故言次第灭三种行。
次第起者，依未自在者作如是说，得自在位如前。
{ #399a13}


说：任运能入一切地故。
任运能入等者，虽远方便心有期愿，若到此时任运出入故，
出定缘三种境。触三种触者，若依小乘婆沙、正理及成实论等皆广说之。
且引正理第十二卷云：如契经说出灭定时当触三触，
谓不动触无所有触及无相触，何者云何触此三触。
{ #399a21}


有说：灭定起心相应有空无愿无相三触，如其次第出灭定时触于三触。
有余师说：识处空处心相应触名不动触，
此二纯作识空相故，无所有处心相应触名无所有触，
无先所有故，非想非相应触名无相触，
想无想相不分明故，即由此故说四无色，
若有想定从灭定起心通有漏无漏，灭定起时或逆次第入诸等至，
或逆超越入诸等至，容有起灭定心现在前故。
{ #399a27}


复有余师说：唯约无漏，有处缘涅盘心起灭定时言触三触，
以无漏故名为不动，无所有处地所摄故名无所有，缘涅盘故名为无相。
{ #399b6}


解云：如摩诃俱稀罗经作如是说当触故，此三师各释不同。
初师说者，谓我我所执掉举名动，空无我行能对治行故，
能破动故名为不动，不动相应触名不动触，
贪心执境摄为己有，有所执故名所有，
无愿三摩地能断所有名无所有，余如前说，
生死十相，涅盘中无为无相，无相即定，
缘无相故为无相，余如前说。
此是三触体性，无心时无此等触，出时忽遇名门中行，
忽壁等，是谓三触之义。
{ #399b9}


第二说者，谓识处方便唯观于识，空处方便亦唯观空，
无异想故名为不动，彼相应触名不动触，
根本地中虽通异相从方便说皆名不动，
无所有处无先遍识所有名无所有，有顶地中无有想无想二分明想故名无想，
乃至有顶不可言无想故，四无色皆名有想，
是谓三触体，起灭定心通有漏，若有漏者，
若逆次入非想等至，名触无相触，若逆超入无所有处及无漏，
逆次第入无所有，皆触无所有，若无漏逆超入识处，
名触不动触，虽不定得入空处，以二处皆名不动触，一即是其名。
又释：此师非萨婆多正宗义，是异师从灭空处等故作是释。
{ #399b18}


第三说者，但取一念无漏无所有处缘灭谛涅盘，
以约谛是无漏非有漏故名不动，约地名为无所有处，
约所缘名无相，彼相应触具三种名，入彼心时名三触。
{ #399c2}


今此文中，有二师释，初此与婆沙、正理等异，
谓出定时多由三境：一、缘有境而出定时无我等动触者，
此缘内身作无我行而出灭定不为我慢等动；
二、缘道谛道能取境，今出灭定能缘境，
道谛为境名取境，取境不生贪等，触无所有触，
以道不能增长贪瞋等或名触无所有触，相不思惟故缘无相界。
{ #399c5}


是故说言触无相触者，若缘灭谛出灭定时，
名缘灭境离众相；二云，此依未自在义要次第故，
以定心出触不动触是空等持，触无所有触是无愿等持，
触无相触是无相等持，依自在者，超一切地随其所起定或散缘理缘内缘外触三种触，
内三有体名，外六尘名境境，无相理名灭境，
由入灭定折伏心已烦恼不动，三根不扰非相所乱，唯以善心而出于定。
今观文意多依定心出触三种触故也。
{ #399c12}


下通结之。瑜伽论记卷第四〔之下终〕

{ #399c21}

