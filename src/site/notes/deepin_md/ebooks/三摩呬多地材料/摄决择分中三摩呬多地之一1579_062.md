---
{"dg-home":false,"dg-publish":true,"permalink":"/deepin-md/ebooks//1579-062/","dgPassFrontmatter":true}
---


fen:: 瑜伽师地论卷第六十二
author:: 弥勒菩萨说
translator:: 三藏法师玄奘奉　诏译
摄决择分中三摩呬多地之一
di:: 
## 6 三摩呬多地

zhang:: 
### 1章 结前生后决择三摩呬多地

如是已说有寻有伺等三地决择。
三摩呬多地决择，我今当说。^644b19



zhang:: 
### 2章 正抉择(五节)

jie:: 
#### 1节 十一门杂决择

xiang:: 
##### 1项 三摩呬多地障

mu:: 
###### 1目 标列随烦恼(十八)


谓补特伽罗，多随烦恼染污相续，不能正证心一境性。^644b20





云何名为多随烦恼？
谓有诳、矫、诈、无惭无愧、不信、懈怠、忘念、
不定、恶慧、慢缓、猥杂、趣向前行、舍远离轭、
于所学处不甚恭敬、不顾沙门、唯悕活命不为涅盘而求出家。^644b21





mu:: 
###### 2目 别释


云何有谄？谓自有过，而不能于大师、智者同梵行所，如实发露。^644b26







云何有诳？谓不真实显己功德。
彼实无德，而欲令他诸有智者同梵行等了知有德。^644b28







云何有矫？谓于增上戒毁犯尸罗，或于轨范毁犯轨范。
由见闻疑，他所举时，遂用余事假托余事，
或设外言而相诱引，如经广说。
谓由谄、诳增上力故。^644c1





云何有诈？谓怖他故，或复于彼有所悕故，
虽有犯重而不发露，亦不现行。
非实意乐，诈于有智同梵行所，现行亲爱、
恭敬、耎善身语二业。^644c4





云何无惭无愧？谓观于自、或复观他，无所羞耻。
故思毁犯，犯已不能如法出离，好为种种鬪调违诤。^644c8





云何不信？谓于佛法僧心不清净，于苦集灭道生不顺解。^644c11





云何懈怠？谓执睡眠、偃卧为乐，昼夜唐捐，舍众善品。^644c13





云何忘念？谓于久远所作、所说，不能随念，
不令随忆，不守根门，不正知住。^644c15





云何不定？谓于定地，下至作意亦不能得。^644c16





云何恶慧？谓住自见取，执不平等，难舍言论。^644c18





云何慢缓？谓不捷利，亦不明了。
不自举，无所能为。
不能以身供侍有智同梵行者。^644c20





云何猥杂？谓乐与在家及出家众共相杂住。
又乐寻思诸恶不善欲寻思等，乃至相应寻思，
多随寻思、多随伺察。^644c23





云何趣向前行？谓受僧只、或复别人诸衣服等所有利养，
或请僧只及与别人，皆名趣向。
若诸苾刍，于如是事最初前行，故名趣向前行。^644c26





云何舍远离轭？谓于远离边际卧具、远离众恶人所习近似寂静室，
远弃舍之，不生欲乐。^645a1





云何于诸学处不甚恭敬？
谓遭厄难，宁舍学处，不弃身命。
志求身乐及与寿命，不能随护所有学处。^645a4





云何不顾沙门？谓弃舍学处，好为退转。
或犯尸罗，行诸恶法，于内腐烂，广说乃至实非梵行自称梵行，
况当悕求沙门果证八支圣道。^645a7





云何唯悕活命不为涅盘而求出家？
谓或为王之所逼迫而求出家。
或为怨贼之所逼迫、或为主之所逼切、
或为恐怖之所逼切、或为财宝常所匮乏恐畏不活而求出家。
不为自调、自静、自般涅盘而求出家。^645a11



mu:: 
###### 3目 解所依


知此中，依同梵行而共止住有所违犯，发起最初四随烦恼。
依增上戒有所违犯，当知发起无惭无愧。
依增上心及增上慧，当知发起始从不信，乃至恶慧诸随烦恼。
此中不信及与懈怠，依俱违犯；忘念、散乱，
依增上心违犯而起；恶慧，依犯增上慧起。
不信、懈怠增上力故，当知发起慢缓、猥杂、
趣向前行、舍远离轭。
忘念、乱心及与恶慧增上力故，当知发起于诸学处不甚恭敬、
不顾沙门、唯悕活命不为涅盘而求出家。^645a17



xiang:: 
##### 2项 三种补特伽罗依三处引诸随烦恼


复有三种补特伽罗，依三处引诸随烦恼。
云何三种补特伽罗？
一、依正法而出家者，二、在居家受用欲者，
三、正法外而出家者。^645a27



mu:: 
###### 1目 第一种依放逸处


云何三处引随烦恼？
所谓最初补特伽罗，依放逸处引随烦恼。
此复二种。谓或依内妄显己德，为衣服等利养恭敬，自说己胜过人法。
或复依他诸有智者同梵行等，以身语业逼迫、
加害、损恼、毁辱。^645a29



mu:: 
###### 2目 第二种依耽欲处


当知第二补特伽罗，依耽欲处引随烦恼。
彼由耽着诸欲因缘，受用诸欲，依身语意行三恶行。^645b5



mu:: 
###### 3目 第三种依邪行处


当知第三补特伽罗，依邪行处引随烦恼。
略有三种，谓随逐远离、随逐愦闹、随逐学处起随烦恼。^645b7





云何随逐远离起随烦恼？
谓诸外道随逐远离所有卧具，而为五盖覆蔽其心。
或住于苦，领受身心诸苦恼故。
或复远离烦恼对治，由离信等五种根故。
彼由如是住染污故，住苦恼故，无有对治能除染污苦恼住故，
是名随逐远离诸随烦恼。^645b10





云何随逐愦闹起随烦恼？
谓各别执异见、异欲相违言论，建立自品、
他品差别，广起忿、恨，乃至诳、谄。
是名随逐愦闹诸随烦恼。^645b15





云何随逐学处起随烦恼？
谓观自他现行诸罪，无有羞耻，毁戒、穿戒，是名随逐增上戒学诸随烦恼。
若有依止世间等至，于其下劣计自为胜，
或于相似计自为胜，心生高举，是名随逐增上心学诸随烦恼。
若少听闻，不能观察所有善法，是名随逐增上慧学诸随烦恼。
如是一切，总略说名非法之行、不平等行。
由非善义，名非法行；非爱果义，名不平等行。^645b18



xiang:: 
##### 3项 修十遍处能为五事


复次，若观行者修十遍处，能为五事。
何等为五？谓由修习地遍处等乃至遍处故，
便能引发化事、变事诸圣神通。
又由修习空无边处一切处故，便能引发往还无碍诸圣神通。
又由修习识无边处一切处故，便能引发无诤、
愿智、无碍解等诸胜功德。
又即由此识无边处遍处成满，便能成办无所有处解脱，及非想非非想处解脱。
又即由此成满因故，便能证入想受灭解脱，最胜住所摄。
又由识无边处故，无边无量遍满行转，是故此上不立遍处。
胜处、遍处是诸解脱能清净道。
又诸解脱，由所知障解脱所显。
由此声闻及独觉等，于所知障心得解脱。^645b28



xiang:: 
##### 4项 爱味等至

mu:: 
###### 1目 味定三相


复次，略由三相，修等至者爱味等至。
谓或证得等至，出已计为清净，可欣、可乐、
可爱、可意，随念爱味。
或未证得，或已证得，未来爱味增上力故，追求欣乐而生爱味。
或已证得，计为清净，可欣、可乐，乃至广说现行爱味。
若从定出可生爱味，若正在定有爱味。
言爱味者，谓于是中遍生贪着。^645c12



mu:: 
###### 2目 上下地法生起通局


复次，下地诸法若生上地，不现在前。
上地诸法若生下地，其离欲者或现在前。
若生下地，于上起爱，未得离欲不定心者，当言此爱是欲界系。
当知此爱或是染污、或不染污。
云何染污？若生是心：我今云何当证如是广大喜乐所随等至。
若得证者，我当如是如是爱味。
又我云何当得生上，常恒不变。
当知此爱是染污爱。
若有起心，专求离欲，欣乐证入上地寂静，当知此爱是不染污。^645c19



xiang:: 
##### 5项 三种断法


复有三种诸法断灭。
谓对治断灭、现行断灭、弃舍断灭。
诸烦恼事之所显现，是初断灭。
诸行生灭之所显现，是第二断灭。
若生上地，或入无余依涅盘界，下地诸行及一切行弃舍所显，
是第三断灭。^645c29



xiang:: 
##### 6项 三退


复有三退。一、未得法退，二、已得法退，三、习行法退。^646a5



xiang:: 
##### 7项 近分定四道

mu:: 
###### 1目 依所缘辨


复依世间诸近分定，若方便道、若无间道、
若解脱道，或为断灭、或为证得而修习者，
彼于所缘或观过失、或观寂静，观下过失，观上寂静。
若胜进道，当知彼是遍满所缘、或无漏缘。^646a7



mu:: 
###### 2目 依作意辨


复次，诸近分摄六种作意，谓了相等，乃至加行究竟作意。
此中了相、胜解作意，方便道摄；远离、加行究竟作意，
无间道摄；摄乐作意，四种道摄；观察作意，胜进道摄。^646a12



xiang:: 
##### 8项 静虑境界不可思议


问：何缘故说修静虑者静虑境界不可思议？
答：修静虑者已善修治磨莹其心，有如是相威德势力，
随所欲为皆能成办，非不如意，法性故尔。
是故说彼由寻思道不可思议。^646a16



xiang:: 
##### 9项 三种修定互相障碍


复有二种修静虑者，于一事中俱发变事胜解神通皆得自在，
此二神通互相障碍，而此二通无偏大者不相映夺。
彼后无间，一于此事神通无碍，如其所欲皆能转变，第二神通便被障碍。
此中因缘云何应知？
由彼二人势力威德皆悉平等，俱时发起变现神通，然其所作互不相似。
由彼神通所欲为事不相似故，于此一事二种神通互相障碍。
尔时有一，作是思惟：何因缘故我此神通今有障碍，将无我定有退失耶？
此一定者，即于此事起是余心。
第二定者，即于此事数数专注心无散乱，
所发神通能无障碍，随神通力如意转变。
若二神通威德不等，随其胜者所作成办；
若二神通威德相似，先作意者成办非余。^646a21



xiang:: 
##### 10项 四种修静虑者


复有四种修静虑者。
一、依近分定修静虑者。
二、依染污定修静虑者。
三、依世间定修静虑者。
四、依出世间定修静虑者。
于六作意，谓了相等，乃至加行究竟作意修定转时，当知是初。
爱上静虑，广说乃至疑上静虑，当知第二。
若住余善世间静虑，当知第三。
谓能引发现法乐住无量作意世间功德，又能引发游戏神通。
若顺决择分所摄受空、无愿、无相解脱门所显静虑，当知第四。^646b7



xiang:: 
##### 11项 分别二定


复次，无想等至，当言唯一有漏。
灭尽等至当言无漏。
由与烦恼不相应故、非相应故、无所缘故、非诸烦恼之所生故。
是出世间，一切异生不能行故。
唯除已入远地菩萨。
菩萨虽能起出世法，令现在前，然由方便善巧力故，不舍烦恼。
又此等至，当言非学非无学摄，非所行故，似涅盘故。^646b16



jie:: 
#### 2节 引四经解释

xiang:: 
##### 1项 随身念经

mu:: 
###### 1目 举所治烦恼


复次，当释随身念经。
谓心清净行苾刍，有四种随烦恼。
一、毁犯禁戒，二、散乱寻思，三、保着内身，
四、保着外境。毁禁戒者，由忧悔门，于三摩地能为障碍。
乱寻思者，由三种门。
一、由于过去境随念散乱门；二、由依掉举、
流散、恶见、恶闻、恶语、恶行，唯乐闻思散乱门；
三、由先串习势力所持散乱门。
保着内身者，由于生死无厌患门。
保着外境者，于未来境由欣乐门。^646b23



mu:: 
###### 2目 明能治


当知此中，为欲对治初随烦恼故，修一作意，谓正知作意。
为欲对治第二随烦恼故，修三作意。
谓称顺彼所缘作意；了别彼相，能对治彼寻思作意；彼所依心调练作意。
为欲对治第三随烦恼故，应修分析积聚作意。
为欲对治第四随烦恼故，应当修习不净作意。^646c2





又初作意修习、多修习故，能断忘念。
第二作意修习、多修习故，能断保着内身、外境二种贪欲。
第三作意修习、多修习故，能断恶见等所有散乱。
第四作意修习、多修习故，能断先所串习势力任持所有散乱。
第五作意修习、多修习故，能断于身净有情想。
第六作意修习、多修习故，能断四贪。
所谓色贪、触贪、形贪，及承事贪。^646c8





如是作意修习为依，断随烦恼，心触正定，
证得近分、根本胜定，又能证得有喜、离喜、清净安乐。
又依如是正定心故，如实了知上地有情无常性，及诸行无常性。
云何了知有情无常？
谓得天眼，清净过人，见诸有情，乃至广说。
云何了知诸行无常性？
谓能随入未来、过去、现在作意缘生智故。^646c16





此随身念依于三处。
谓依增上心、增上慧学修治业地，依增上心学处，依增上慧学处。
为欲断除所余诸结，修念住等所有一切菩提分法之所依止。^646c22





由三因缘，不与一切外道沙门、婆罗门共。
谓于修治业地资粮圆满故；于奢摩他聚无有爱味故；
于般涅盘爱乐随逐心，非烦恼火所生处故。^646c26





又此修念资粮圆满为依止故，四果清净。
谓处聚落，世法所生烦恼不染；处阿练若，
空闲所生烦恼不染；处阿练若，聚落所生烦恼不染；
于二处所，不能堪忍淋漏等苦烦恼不染。
奢摩他聚无有爱味为依止故，五果清净。
谓四种清净静虑，及寂解脱。
于般涅盘爱乐随逐，心非烦恼火所生处为依止故，九果清净。
谓初三果及六神通。^646c29





此随身念，当知五种清净所摄。
谓不定地清净故、定地清净故、摄清净故、
不共清净故、不共果清净故。
又随逐身转故，彼所摄受故，名随身念。^647a8



xiang:: 
##### 2项 摩诃俱瑟祉罗经

mu:: 
###### 1目 标列二种解脱


复次，当释摩诃俱瑟祉罗经。
有二解脱。一、慧解脱，二、心解脱。^647a12



mu:: 
###### 2目 随别释


此中依慧解脱，谓世间慧之所行者，当知即是建立恶行及与善行并彼因缘。
彼体性者，当知即是恶行、善行并彼因缘，善不善等体性差别如实正智。^647a13





又依心解脱，谓心染净之所依者，当知即是色等境界能取了别。
彼世间慧心解脱果，当知即是于彼相应、相杂下类杂染出故。
即慧解脱增上力故，出世间慧之所行者，
当知即是由世间慧及心解脱增上力故，如实了知一切境界。^647a16





即出世慧心解脱果，当知即是一切种类杂染出故。^647a22





此中若世间慧、若出世慧、总略为一，说名正见。
正见因缘，当知即是有佛出世、听闻正法、无倒思惟。^647a23





又出世间正见果相，当知即是前后常故，无所对故。
若法，所治若有，生已无灭；所治若无，灭已有生，彼法名有所对。
若法，所治若有若无、若生不生，常时是有，彼法名无所对。
又即此果，由心解脱增上力故，于自所行及彼所依得清净者，
当知即是由清净心增上力故，于诸色根所行境界不生杂染，
及令诸根顺清净故。^647a25





又解脱心住者，当知即是寿之与煖展转相依相属而住。^647b4





又此世间及出世间二种解脱果差别者，
当知即是于诸受中及因缘中，有痴爱者后有当生，无痴爱者后有不生。
又彼相杂而相应故，彼能依止心法清净，当知即是非现在缘之所染污领受彼故。^647b5





即二解脱住差别者，当知即是六寂静故。
由清净识没平等故，非由彼所依平等故。
于入定时，不由加行入寂静故。
于出定时，不由加行出寂静故，次第出故。
于在定时，三行不行得寂静故。
于远离出心寂静故，谓于三时。
一、于阿练若，与同梵行共相杂住；二、于聚落中，
与诸在家共相杂住；三、于二处行相现行。
于亲近出心寂静故，谓于三时。
一、于有色世间胜定出故；二、于无色世间胜定出故；
三、于出世间有心定出故。
又此诸定非唯灭定出已方得，亦先已得，今起现前。
此中前二，由次第定故，展转获得胜定清净。
后一，不由次第定故，然由通达无相界故，展转获得胜定清净。
又有相定，由有相作意，入、住、出定。
若无相定，由无相作意入定、住定；由有相作意，当知出定。^647b10



xiang:: 
##### 3项 法因缘经

mu:: 
###### 1目 徵列八相


复次，当释法因缘经。
谓于阿毗达摩、阿毗毗奈耶中，善巧苾刍、
或邬波索迦，欲依解了而请问者，当依八相而兴请问。
何等八相？谓解了事、解了所治、解了果、
解了自性、解了果差别、解了所依、解了功德、解了证得。^647b26



mu:: 
###### 2目 随别释


解了事者，谓能解了五取蕴故。^647c1





解了所治者，谓爱杂染及见杂染。
由爱杂染故，于后有灭不生欣乐。
由见杂染故，虽生欣乐而不能证。^647c2





解了果者，谓此种杂染永断。
解了自性者，谓八圣支道。
此复种种差别宣说。
对治外道诸邪道故，名八圣支道。
对治三种杂染故，建立三蕴。
谓对治恶行杂染故、对治诸欲杂染故、对治诸见杂染故。
是出世间有为所摄。^647c5





解了果差别者，谓诸断灭。
是出世间无为所摄。^647c10





解了所依者，谓三摩地。
此复四种应知。一、由种故，谓所有定一切皆由静虑种，随所宣说诸静虑支皆能解了。
二、由相故。三、由生所缘相故。
四、由成办因缘相故。^647c11





解了功德者，谓灭尽定最第一住，说名解了功德。
当知此相复有五种。
谓灭事故、寂静相似影像故、入定因缘故、
出定因缘故、出定功德故。^647c15





解了证得者，谓于五取蕴，以八种相观察诸受。
谓观察自性、观察现法转因缘、观察现法转灭因缘、
观察当来转因缘、观察彼二转灭因缘、
观察转因缘因缘、观察还因缘因缘，及观察还。
此中乐俱行对治，谓于最胜根本静虑；
苦俱行对治，谓得近分出离欲俱行；不苦不乐俱行对治，谓即于根本静虑。
为欲显示转因缘灭故，即依诸受说所有受皆悉是苦。
由彼三受约第一义皆是苦故。
言相对者，谓有此故施设于彼，是名相对。
此中诸受展转相对，由彼一切苦所摄故。
又由有此第一义苦，施设无智。
由有此故，施设治彼出世之慧。
由有此故，施设彼果寂灭涅盘。
是故彼彼诸法，说与彼彼诸法相对。^647c18



xiang:: 
##### 4项 眠经


复次，当释眠。谓勤修习内心寂静奢摩他行诸苾刍等，
为欲断除诸随烦恼，应知五种对治之相。
谓远离闇相；于能随顺举欢喜法，发生正举加行道理；
损害诸见；诸见功用；诸见所依功用。
彼随烦恼既断灭已，复有五种任持定法。
何等为五？谓诸远离远离处所、顺定言说；
顺无染心资生众具；从有智者同梵行所，
获得随顺教授教诫美妙言说；于诸世间等持、
等至远离爱味，及无漏行如理作意。^648a4



jie:: 
#### 3节 六门重决择三摩呬多地

xiang:: 
##### 1项 三因缘遣现行染污寻思


复次，彼勤修习增上心学诸苾刍等，由三因缘，当遣现行染污寻思。
谓远离所缘故。厌患自性故、远离自性故。
由三因缘，远离自性。
谓有对治力，根猛利者，能顿远离。
无对治力，根处中者，如其粗相能渐远离。
无对治力，根下劣者，于诸寻思因缘财食深见过患。^648a14



xiang:: 
##### 2项 六顺出离界


复次，诸苾刍有六顺出离界三摩地修习支者，
谓诸苾刍于闲静室勤修观行，当知三种补特伽罗，有三三摩地。
谓勤修习增上心者，于四有情怨行、恶行、
净行、恩行，有众生缘定。
又勤修习趣究竟者，有法缘定。
又勤修习谛现观者，有法缘定。^648a21



xiang:: 
##### 3项 大性及远离


复次，由三种大性大三摩地，能令速疾通达真如；
既通达已，能尽诸漏。
谓由所缘大性故，由精勤大性故，由方便所摄作意大性故。
又有二远离，能令速疾通达真如。
谓于行处远离愦閙，及于住处离恶寻思。^648a26



瑜伽师地论卷第六十二

